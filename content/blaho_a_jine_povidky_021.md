---
title: Holčička
contentType: prose
---

<section>

Holčičce naháněl jenom strach, takže mu raději uhýbala z cesty. Ráno před odchodem do kanceláře přišel vždycky do dětského pokoje a vlepil jí zběžnou pusu a ona mu na to odpovídala: „Sbohem, tati.“ Ach, ten blahý pocit úlevy, když pak slyšela, jak na táhlé silnici stále více a více slábne rachot bryčky!

Navečer ho už vyhlížela přes zábradlí na schodech a slyšela ho ze síně povykovat. „Zanes mi čaj do kuřáckého pokoje… Copak ještě nepřišly noviny? Už je zase zašantročili do kuchyně? Mami, jdi se podívat, nejsou-li tam někde mé noviny – a přines mi trepky.“

„Kezie,“ volávala na ni matka, „ukaž, jak jsi hodná, a pojď dolů zout tatínkovi boty.“ Holčička se zvolna šourala po schodech a jednou rukou se pevně přidržovala zábradlí – předsíní se šourala ještě pomaleji a pak otevřela dveře do kuřáckého pokoje.

On si už zatím nasadil brejle a koukl přes ně na ni tak, že se holčička celá vyděsila.

„Tak, Kezie, hod sebou, stáhni mi ty boty a odnes je ven. Bylas dnes hodná?“

„Já n-n-nevím, tati.“

„Ty n-n-nevíš. Když mi takhle koktáš, bude tě musit maminka zavést k doktorovi.“

Před jinými nikdy nekoktá – už si to dávno odvykla – jenom před tatínkem, a to proto, že se tak pilně snaží říkat každé slovo správně.

„Co je ti? Co se tak nešťastně rozhlížíš? Mami, kdypak už tu holku naučíš, aby se netvářila, jako by jí slepice všechno zrní sezobaly… Tu máš, Kezie, odnes mi ten šálek na stůl – ale opatrně; ruce se ti klepou jak staré bábě. A zkus už jednou nosit kapesník v kapse a ne v rukávě.“

„P-p-prosím, tati.“

V neděli s ním sedávala v kostele v jedné lavici, poslouchala ho, jak silným, jasným hlasem zpívá, pozorovala ho, jak si při kázání špačkem modré tužky čmárá na zadní stranu obálky drobné poznámky – s přimhouřenýma očima – a jednou rukou tiše bubnuje na hranu lavice. Modlil se tak hlasitě, až byla přesvědčena, že ho pán bůh slyší zřetelněji než pana faráře.

Všechno na něm bylo mohutné – ruce, šíje a zvláště ústa, když zívl. Když o něm tak sama v dětském pokoji přemýšlela, bylo jí, jako by přemýšlela o obru.

V neděli odpoledne ji babička vždycky nastrojila do hnědých sametových šatů a posílala dolů, aby si „hezky s tatínkem a maminkou popovídala“. Ale maminka si četla po každé Sketch a tatínek ležel natažen na pohovce, přes obličej měl kapesník, nohy podloženy lepším polštářem a tak tvrdě spal, že až chrápal.

Dřepěla na stoličce u klavíru a vážně ho pozorovala tak dlouho, až se probudil, protáhl a zeptal, kolik je hodin – potom teprve pohlédl na ni.

„Nevejrej tak na mne, Kezie. Vypadáš jako sůvička pálená.“

Když měla jednou rýmu a nesměla ven, řekla jí babička, že má tatínek příští týden narozeniny, a poradila jí, aby mu k svátku ušila z krásného žlutého hedvábí jehelníček.

Dvojitou bavlnkou sestehovala holčička pracně tři strany. Ale čím jehelníček vycpat? To byla ta otázka. Babička byla na zahradě, a tak si zašla do maminčiny ložnice hledat ostřižky. Na nočním stolku objevila hromadu tenkých papírků; sebrala je, rozstříhala je na kousíčky, nacpala do jehelníčku a potom jej na čtvrté straně zašila.

Ten večer byl po celém domě kravál. Tatínkovi se ztratila slavnostní řeč, kterou měl proslovit za přístavní úřad. Prosmejčili pokoje – vzali na paškál služky. Nakonec přišla maminka do dětského pokoje.

„Kezie, neviděla jsi snad na stolku v našem pokoji nějaké papíry?“

„Ale ano,“ řekla. „Roztrhala jsem je na svůj tajný dárek.“

„Cože,“ zavřískla matka. „Půjdeš rovnou do jídelny, a hned.“

Přivlekla ji dolů před otce, který se sáhodlouhými kroky procházel sem a tam s rukama založenýma vzadu.

„Tak co?“ zahartusil.

Matka mu to vyložila.

Shýbl se a zkoprněle se zadíval na holčičku.

„Tys to udělala?“

„N-n-ne,“ hlesla.

„Mami, jdi do dětského pokoje a přines mi ten zatrolený krám – a hleď, ať se to děvče hned uloží ke spaní.“

Byla tak uplakaná, že jim nemohla nic vysvětlit, ležela v zešeřelém pokoji a pozorovala, jak se žaluzií prodírá podvečerní světlo a kreslí na podlaze truchlivý vzoreček.

A tu přišel do pokoje tatínek s pravítkem v ruce.

„Já ti za to nařežu,“ řekl.

„Ach, ne, ne!“ zapištěla a schoulila se pod přikrývky.

Odtáhl jí je.

„Posaď se,“ poručil jí, „a natáhni ruce. Musíš se už jednou provždy naučit, abys nesahala po tom, co ti nepatří.“

„Ale vždyť to bylo t-t-tobě k svátku.“

Rázem jí dopadlo na drobné růžové dlaně pravítko.

Ještě několik hodin poté, když ji babička zabalila do šály a pohoupala v houpací židli, choulila se k jejímu měkkému tělu.

„Nač stvořil Pán Ježíš tatínky?“ vzlykala.

„Tu máš, děvenko, čistý kapesník; kápla jsem ti na něj trochu své levandulové voňavky. Jdi spát, zlatíčko; do rána na to zapomeneš. Snažila jsem se to tatínkovi vysvětlit, ale on byl tak rozčilený, že nechtěl nic slyšet.“

Ale holčička na to vůbec nezapomněla. Jakmile ho uviděla, hned škubla rukama nazad a do tváří se jí vhrnul ruměnec.

Vedle bydlili Macdonaldovi. Měli pět dětí. Když se dívala holčička navečer dírou v plotě u zelinářské zahrady, viděla je, jak si hrají na koně. Tatínek měl maličkého Maka na ramenou, dvě děvčátka se ho držela za šosy a on běhal kolem květinových záhonů a smál se na celé kolo. Jednou uviděla, jak ho chlapci postříkali hadicí – postříkali, prosím, hadicí – a on je popadl a lechtal tak dlouho, až z toho dostali škytavku.

Tenkrát si řekla, že jsou všelijací tatínkové.

Jednoho dne se maminka z ničeho nic rozstonala a s babičkou odjela v krytém kočáře do města.

Holčička zůstala v domě sama s „kyrysníkem“ Alicí. Ve dne to ještě šlo, ale když ji Alice ukládala ke spaní, najednou dostala strach.

„A co si počnu, když budu mít divoké sny?“ zeptala se jí. „Mívám je často a babička mě po každé vezme k sobě do postele – já potmě nevydržím – všechno hned tak šušká… Co si počnu, když je budu zas mít?“

„Jen jdi spát, děvenko,“ řekla Alice a stáhla jí punčochy a vyklepala je o pelest, a ne abys vřískala a vzbudila tatínka.“

A tu měla zase ten divoký sen – řezník s nožem a s provazem se k ní stále víc a víc přibližoval a tak strašně se usmíval a ona se nemohla ani hnout, jen strnula a vykřikla: „Babi, babi!“ Procitla všecka roztřesená a tu uviděla tatínka, jak stojí u postele se svíčkou v ruce.

„Co je ti?“ řekl.

„Ach, řezník – nůž – já chci babičku.“ Sfoukl svíčku, sehnul se a vzal holčičku do náručí a odnesl ji přes chodbu do velké ložnice. Na posteli měl noviny – o stojací lampu opřen nedokouřený doutník. Smetl noviny na zem, doutník hodil do krbu a potom ji pečlivě přikryl. Ulehl vedle ní. Byla rozespalá a stále viděla kolem sebe ten řezníkův úsměv, a tak se přikrčila k němu, hlavu mu stulila pod paži a chytila se ho pevně za kabátek u pyžama.

Tma jí už pak nevadila; ležela klidně.

„Tři si nohy o má stehna, tak si je zahřeješ,“ řekl tatínek.

Byl tak utrmácen, že usnul dřív než ona. Zmocnil se jí prapodivný pocit. Chudák tatínek! Přece jen není tak mohutný – a nikdo se o něho nestará… Je tužší než babička, ale ta jeho tuhost je hezká… Každý den musí pracovat a bývá tak utrmácen, že nemůže být panem Macdonaldem… Ale ona mu celé to krásné psaní roztrhala… Náhle sebou zavrtěla a vzdychla.

„Co je ti,“ zeptal se jí tatínek. „Už se ti zas něco zdá?“

„Ale ne,“ řekla holčička. „Ležím ti hlavou přímo na srdci; slyším, jak ti tluče. Tatíčku, ty máš takové velikánské srdce.“

</section>
