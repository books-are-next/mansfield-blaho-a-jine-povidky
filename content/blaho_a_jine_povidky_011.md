---
title: U filmu
contentType: prose
---

<section>

Osm hodin ráno. Slečna Ada Mossová ležela na černém železném lůžku a čuměla na strop. Pokojík v bloomsburské mansardě, obrácené do dvora, páchl sazemi, pudrem a sáčkem od pečených brambor, které si včera přinesla k večeři.

„Jejej, to je mi zima,“ přemýšlela slečna Mossová. „Čímpak to je, že je mi teď po každé ráno, když vstávám, taková zima? V kolenou a v nohou a v zádech; jako led. V dřívějších dobách jsem přece mívala v sobě tepla až až. Vždyť nejsem hubená – mám zrovna tak plnou postavu, jak jsem mívala dřív. Ba ne, to je tím, že nemívám k večeři nic teplého.“

Po stropě táhl průvod pořádných teplých večeří, každá doprovázená lahví posilujícího ležáku…

„Kdybych teď třeba vstala a vydatně se nasnídala,“ napadlo ji. Večeře na stropě vystřídal průvod vydatných snídaní; každou střežila ohromná běloučká, nenačatá šunka. Slečně Mossové naskočila husí kůže, a hned se schovala pod pokrývku. Znenadání vrazila dovnitř domácí.

„Tu máte dopis, slečno.“

„Ach, děkuji pěkně, paní Pinová,“ řekla převlídně slečna Mossová. „Jste opravdu moc laskavá, že se tak obtěžujete.“

„Jakýpak vobtěžování,“ řekla domácí. „Tak sem si myslela, esli to nejni ten dopis, co na něj čekáte.“

„No jó, to už asi bude,“ řekla vesele slečna Mossová. Naklonila hlavu a usmála se slabounce na dopis. „Ani bych se moc nedivila.“

Domácí vykulila oči. „A to já zas jo, jen co je pravda, slečno,“ řekla. „A kdyby vás to moc nevobtěžovalo, račte jej vodevřít. Leckterá panička by to na mým místě udělala za vás a měla by recht. Takhle to už přeci nejde, slečno, bůhsuďví, že né. Už to trvá tolik tejdnů, napřed prej jo, potom zas z toho nic nejni, pak se vám nějakej dopis ztratí na poště nebo vám ředitel vodjede do Brightonu, ale v úterý se prej určitě vrátí – Už toho mám po krk a nebudu vám to dýl trpět. A bodejť jo, jářku, slečno, v takovýdle době, když všecko letí nahoru a můj kluk nebohej je ve Francii? Však mi včera moje sestra Eliza říkala – ‚Minnie,‘ povídá, ‚ty máš holt moc měkký srdce. Ten pokoj si už mohla kolikrát pronajat,‘ povídá, ‚kdopak se má v takovymdle čase starat vo lidi, když se vo sebe sami nepostarají,‘ povídá! ‚Ajťsi má za sebou třeba konzervatoř a konzerty ve West Endu, esli je to pravda, co vo ní říká tvoje Lízinka, že jako prej si pere svý hadry a suší je na věšáku, tak to teda je hned vidět, kolik uhodilo. A už máš,‘ povídá, ‚akorát nejvyšší čas, abys to dala do richtiku.‘“

Slečna Mossová nedala na sobě nijak znát, že to slyšela. Posadila se na posteli, roztrhla obálku a četla:

</section>

<section>

> _„Velevážená slečno,_

> _obdržel jsem Váš dopis. Nyní zrovna nefilmuji, ale zařadil jsem Vaši podobenku pro pozdější event. použití._

> _S veškerou úctou_

> _Filmová společnost Backwash.“_

Ten dopis jako by jí působil zvláštní potěšení; dvakrát si jej přečetla, a teprve potom odpověděla své domácí.

„Tak se mi zdá, paní Pinová, že budete litovat svých slov. Píše mi ředitel, abych se přišla představit v sobotu dopoledne o desáté ve večerní róbě.“

Ale domácí si pospíšila. Chňapla po dopise a zmocnila se ho.

„Ale děte! Vopravdu?“ vykřikla.

„Dejte mi zpátky ten dopis. Hned mi ho dejte zpátky, vy sprostá osobo,“ křičela slečna Mossová, která nemohla vylézt z postele, protože měla noční košili na zádech natrženou. „Dejte mi zpátky můj soukromý dopis!“ Domácí couvala zvolna z pokoje a dopis si tiskla k zapjaté jupce.

„Tak se teda věci maji, no, vida!“ řekla. „No, ale esli nedostanu dnes večer do vosmi činži, tak uvidíme, slečno Mossová, kdo je sprostá ženská – a konec.“ Pokývla záludně hlavou. „A ten dopis si schovám.“ Rozkřikla se: „Todle bude moc fajn doklad!“ Pak klesla truchlivě hlasem: „Milostslečno!“

Třískly za ní dveře a slečna Mossová se octla v pokoji sama. Odhodila pokrývku, posadila se na pelest, a všecka se třesouc vzteky, civěla na svá tlustá stehna s uzlovitými zelenomodrými žilami.

„Štěnice! Je to ale štěnice. Ano štěnice!“ řekla slečna Mossová. „Vždyť bych ji mohla udat za to, že mi sebrala dopis – bodejť ne!“ Zůstala v noční košili a přitom si pracně navlékala šaty.

„Ach, kdybych tak mohla té ženské zaplatit, já bych jí vycinkala, že by na to nezapomněla. Já bych jí to vytmavila.“ Šla si do prádelníku pro spínací špendlík, a když se zahlídla v zrcadle, pousmála se a zavrtěla hlavou. „Marná sláva,“ zašeptala, „tentokrát to jde, holka, do tuhého.“ Ale ženská v zrcadle se na ni zaškaredila.

„Ty hloupá,“ peskovala se slečna Mossová, „co bys plakala: ještě ti zčervená nos. Ne, jen se obleč, jdi ven a zkus štěstí – to bude nejmoudřejší.“

Odmotala z čela postele pompadurku, hrábla do ní, vytřepala ji, obrátila ji naruby.

„Než se někam pustím, vypiji si pěkně v automatu čaj a tím se uklidním,“ řekla si. „Mám šilink a tři pence – ano, zrovna jeden celý, tři.“

Za deset minut tu stála tlustá dáma v modrých šerkových šatech, s kytičkou umělých parmských fialek na ňadrech, v černém klobouce, posázeném fialovými maceškami, s bílými rukavicemi a s botkami v bílých kamaších, v ruce s pompadurkou, v níž měla šilink a tři pence; prozpěvovala si tlumeným altem:

</section>

<section>

_„Vzpomeň si, milá, když pláčeš jen:  
chmurná noc přejde a svitne zas den…“_

</section>

<section>

Ale ženská v zrcadle se na ni ušklíbla, a tak slečna Mossová odešla. Po celé ulici chrstali šedí krabi vodu na šedé schůdky u domu. Mlékař obcházel, pokřikoval po hauzírnicku a řinčel konvemi. Před Brittweilerovou švýcarskou restaurací mu ukáplo, a hned tu byla stará, bezocasá hnědá kočka a bez hlesu chlemtala rozlité mléko. Když ji tak slečna Mossová pozorovala, bylo jí podivně, téměř mdlo.

Ale když přišla k automatu, byla už roleta na dveřích povytažena; nějaký člověk chodil dovnitř s ošatkami housek a uvnitř byla jen číšnice, která se česala, a pokladní, která odmykala zásuvky na peníze. Slečna Mossová stála sice uprostřed, ale žádná z nich ji neviděla.

„Včera večer se vrátil můj mládenec,“ zaklokotala číšnice.

„No né – to je ohromný!“ zašveholila pokladní.

„No, viďte,“ zaklokotala číšnice. „Přinesl vám mi roztomilou brož. Koukejte, je na ní napsáno ‚Dieppe‘.“

Pokladní k ní přiběhla podívat se a vzala číšnici kolem krku.

„No né – to je ohromný.“

„No, viďte,“ řekla číšnice. „Jemine, ten vám je hnědej. Nazdar, povídám mu, nazdar, ty starej mahagone.“

„No né,“ zašveholila pokladní, a jak běžela zpátky do své klece, málem vrazila do slečny Mossové. „Vy jste ale povedená!“ A tu přišel dovnitř zase ten člověk s houskami a jen tak tak, že se jí vyhnul.

„Mohla bych, slečno, dostat šálek čaje?“ zeptala se.

Ale číšnice si dále upravovala účes. „Kdepak,“ zaklokotala, „my ještě nevodvíráme,“ otočila se a zamávala hřebínkem na pokladní.

„Viďte, že ne, má milá.“

„Bodejť jo,“ řekla pokladní. Slečna Mossová vyšla zase ven.

„Půjdu na Charing Cross. Ano, to udělám,“ umínila si. „Ale nedám si čaj, dám si kávu. Káva, ta víc vzpruží… Jsou ty holky ale drzé! Včera večer se jí vrátil milenec a přinesl jí brož, na které je napsáno ‚Dieppe‘.“ Pustila se přes ulici…

„Dávej pozor, ty buřte, a nespi!“ zařval na ni drožkář. Dělala, že ho neslyší.

„Ne, přece jen nepůjdu na Charing Cross,“ umínila si. „Půjdu rovnou do kanceláře firmy Kig a Kadgit. V devět otvírají. Když tam přijdu hned zrána, kdožví, nebude-li mít pan Kadgit něco v ranní poště… To jsem ráda, slečno Mossová, že jste se tu objevila hned zrána. Právě mi píše jeden ředitel, že potřebuje obsadit ženskou roli… Myslím, že mu přijdete akorát vhod. Dám vám navštívenku a půjdete se mu představit. Tři libry týdně s celým zaopatřením. Být vámi, uháněl bych tam, co by mi nohy stačily. Ještě štěstí, že jste se tu objevila tak brzy…“

Ale v kanceláři firmy Kig a Kadgit nebyl nikdo; jenom v předsíni čistila posluhovačka linoleum.

„Ještě tu nikdo není, slečno,“ řekla posluhovačka.

„Cožpak tu není pan Kadgit?“ řekla slečna Mossová a uhýbala přitom před kbelíkem a koštětem. „Tak to já chvilku počkám, když dovolíte.“

„V čekárně nemůžete, slečno, čekat. Ještě jsem ji nevydrhla. V sobotu tu pan Kadgit nikdy nebejvá před půl dvanáctou. A někdy vůbec nepřijde.“ Posluhovačka lezla k ní.

„Jejej – to jsem hloupá,“ řekla slečna Mossová. „Zapomněla jsem, že je sobota.“

„Prosimich, slečno, dávejte pozor na nohy,“ řekla posluhovačka. Slečna Mossová už byla zase venku.

Jedna věc byla u firmy Beit a Bithem jistá; bylo tam živo. Člověk přišel do čekárny, kde bzučel samý hovor, a byl tam kdekdo; skoro každého tam člověk znal. Uchazečky, které přišly první, seděly na židlích, ty, které přišly po nich, usedly jim na klín, a pánové se zatím ledabyle opírali o stěny nebo se čepýřili před okouzlenými dámami.

„Nazdar,“ řekla rozjařeně slečna Mossová. „Už jsem tu zase!“

A mladý pan Clayton, který hrál na hůl jako na banjo, zazpíval: „A v blahém dychtění.“

„Je tu už pan Bithem?“ otázala se slečna Mossová, vytáhla starou vyschlou pudřenku a napudrovala si nos do slézové barvy.

„No ovšem, má zlatá,“ ozvalo se sborem. „Je tu léta letoucí. Če­káme tu přes hodinu.“

„Ó jé!“ řekla slečna Mossová. „Co myslíte, je něco v pácu?“

„No, nějakejch pár angažmá do Jižní Afriky,“ řekl mladý pan Clayton. „To víte, sto padesát liber tejdně. Na dvě léta fix.“

„Haha!“ ozvalo se sborem. „Vy jste ale náramnej, pane Claytone. Ten je ohromnej, co! Ten je vám řádivej. Ach, pane Claytone, s váma člověk užije legrace. Von je učiněnej komik.“

Zachmuřená tmavovláska sáhla slečně Mossové na rameno.

„Včera mi ufouklo fajn angažmá,“ řekla. „Šest neděl na venkově a potom do West Endu. Ředitel mi řek, že bejt zavalitější, byla bych to jistě dostala. Kdybych prej měla plnější postavu, ta role byla na mě jak ušitá.“ Hleděla vyjeveně na slečnu Mossovou a špinavá tmavorudá růže pod obrubou jejího klobouku vypadala takřka, jako by byla i ona tou krutou ranou zasažena a zdrcena.

„Ach jé, to je malér,“ řekla slečna Mossová a tvářila se, jako by se jí to netýkalo. „Když dovolíte – jaký to bylo angažmá?“

Ale zachmuřená tmavovláska ji hned prokoukla a v malátných očích jí zakmitlo opovržení.

„Ale kdepak, má zlatá, to pro vás nic není,“ řekla. „Von totiž potřeboval nějakou mladou – tmavej španělskej typ – něco tak v mým stylu, jenže kypřejší, to je vono.“

Otevřely se dveře dovnitř a objevil se pan Bithem jen tak bez kabátu. Jednu ruku podržel na dveřích, aby mohl zase zmizet, druhou vztyčil.

„Jářku, dámy,“ tu se zarazil, vyloudil svůj slavný úšklebek a pak řekl – „a mládhenci.“ Čekárna se tak zachechtala, že musil vztyčit obě ruce. „Dnes ráno byste zbytečně čekali. Vraťte se až v pondělí; v pondělí budu mít pár poptávek.“

Slečna Mossová se vrhla střemhlav k němu. „Pane Bitheme, jestli­pak máte nějaké zprávy…?“

„Počkejme,“ pronesl zvolna pan Bithem a měřil ji pohledem; vídal slečnu Mossovou jen čtyřikrát týdně – a už hezkých pár týdnů. „Kerápak vy jste?“

„Ada Mossová.“

„Ach tak, no ovšem, zlatíčko. Ještě ne, zlatíčko. Dnes jsem měl objednávku na osmadvacet dam, ale musely bejt mladý a musely se umět otáčet – víme? A pak jsem měl ještě poptávku na jinejch šestnáct – ale ty zas musely trochu umět házet nohama. Kouknou, zlatíčko, dnes toho mám až nad hlavu. Vraťte se až od pondělka za tejden; předtím to nemá smysl.“ Zazubil se jen na ni a poplácal ji po tlustém zadku. „Srdce dubové, milá slečno,“ řekl pan Bithem, „srdce dubové.“

U Severovýchodní filmové společnosti byla na schodech tlačenice. Slečna Mossová se octla vedle plavovlasé, asi třicítileté holčičky, která měla na hlavě bílý krajkový klobouk, vroubený třešněmi.

„To je tu nátřesk,“ vykřikla. „Copak se děje?“

„Copak jste o tom, má zlatá, nevěděla?“ řekla holčička a rozevřela bledá kukadla. „V půl desáté se měly dostavit fešné dívky. Čekáme tu už několik hodin. Hrála jste už pro tuto společnost?“ Slečna Mossová sklonila hlavu na stranu. „Ne, myslím, že ještě ne.“

„Pro tuhle společnost se moc fajn hraje,“ řekla holčička. „Jedna známá od mojí známé dostává třicet liber denně… Dělala jste už hodně do filmu?“

„Já vlastně nejsem herečka z povolání,“ přiznala se slečna Mossová. „Jsem altistka. Ale poslední dobou mi to nějak nešlo, a tak jsem trochu filmovala.“

„Holt, co se dá dělat, má zlatá,“ řekla holčička.

„Mám za sebou skvělé vzdělání na konzervatoři,“ řekla slečna Mossová, „a dostala jsem za zpěv stříbrnou medaili. Zpívala jsem často na koncertech ve West Endu. Ale napadlo mě, že jen tak pro změnu zkusím štěstí…“

„Inu, co se dá dělat, má zlatá,“ řekla holčička.

V tu chvíli se objevila nahoře na schodech krásná písařka.

„Čekáte tu všichni na inzerát Severovýchodní společnosti?“

„Ano,“ ozvalo se sborem.

„Nic z toho není. Právě mi telefonovali.“

„No, počkat!“ zařval někdo. „A co útraty, který jsme s tím měli?“

Písařka na ně pohrdlivě shlédla a neubránila se smíchu.

„Ale vždyť byste stejně nebyli nic dostali. Severovýchodní společnost komparsům vůbec neplatí.“

U společnosti Bitter Orange bylo jen kulaté okénko. Žádná čekárna – nikde nikoho. Teprve když slečna Mossová zaklepala, přišla k okénku slečinka a řekla: „Copak?“

„Mohla bych, prosím, mluvit s panem producentem?“ řekla líbezně. Slečinka se opřela o přepážku a přivřela oči, jako by si na chvíli zdřímla. Slečna Mossová se na ni usmívala. Slečinka nejen že se zakabonila; přímo jako by něco nelibého čenichala; ohrnula nos. Pojednou poodešla a vrátila se s nějakým blanketem a přistrčila jej slečně Mossové.

„Vyplňte přihlášku!“ řekla a přibouchla okénko.

„Umíte řídit letadlo – skákat střemhlav do vody – řídit auto – metat kozelce – střílet?“ četla slečna Mossová. Jak tak kráčela po ulici, dávala si tyto otázky. Foukal štiplavý studený vítr; cloumal jí; bil ji do tváře, chechtal se jí; věděl, že na ně nemůže odpovědět. V parku našla drátěný košík a odhodila do něho přihlášku. Potom usedla na lavičku, aby si napudrovala nos. Ale ženská v kapesním zrcátku se na ni zaškaredila a slečna Mossová to už nevydržela; dala se do usedavého pláče. Pláč jí skvěle ulevil.

„Tak už je po tom,“ povzdechla si. „To se mi ulevilo, když jsem tak ušlá. A na vzduchu mi nos zase brzo zchladne… To je zde hezky. Vida vrabce. Čim, čim, jak blizoučko chodí. Někdo je tu asi krmí. Kdepak, nic pro vás nemám, vy držáčci…“ Odvrátila od nich oči. Co je ta velká budova naproti – Café de Madrid? Božínku, to děcko sebou ale pláclo! To nic – už zase stojí… Dnes do osmi večer… Café de Madrid. „Už to mám, co kdybych si tam šla sednout a dala si kávu,“ napadlo slečnu Mossovou. „Scházejí se tam přece umělci. Třeba mě potká štěstí… Přijde tam hezký snědý pán v kožiše se svým známým a posadí se třeba u mého stolu. ‚Ba ne, kamaráde, v celém Londýně slídím po altistce a živé duše nemohu najít. On je to totiž těžký part; koukej.‘“ A slečna Mossová se slyšela, jak říká: „Promiňte, jsem náhodou altistka a ten part jsem už mockrát zpívala… To je ale zvláštní! ‚Pojďte se mnou zpátky do ateliéru a hned váš hlas vyzkouším…‘ Deset liber týdně… Proč bych byla nervózní? To není nervóza. A proč bych si nezašla do Café de Madrid? Jsem přece slušná ženská – jsem altistka. Třesu se jen proto, že jsem neměla celý den v ústech… ‚Moc fajn doklad, milostslečno…‘ Dobře, paní Pinová. Café de Madrid. Navečer tam bývá koncert… ‚Pročpak nezačínají?‘ Nepřišla jim altistka… ‚Promiňte, jsem náhodou altistka; a ten part jsem už mockrát zpívala.‘“

V kavárně bylo skoro tma. Mužští, palmy, červená plyšová sedadla, bílé mramorové stolky, číšníci v zástěrách, mezi tím vším kráčela slečna Mossová. Sotva se posadila, hned žuchl na židli proti ní tlusťoch, jemuž se na hlavě komíhal klobouček jako nějaká maličká jachta.

„Dobrej večír!“ řekl.

Slečna Mossová řekla rozjařeným hlasem: „Dobrý večer!“

„To máme fajn večer,“ řekl tlusťoch.

„Ano, moc fajn. Prima, viďte?“ řekla.

Zakřivil na číšníka prst jako klobás: „Přineste mi velkou whisky!“ – otočil se k slečně Mossové. „Co vy si dáte?“

„Když vám na tom nesejde, tak bych si dala brandy.“

Za pět minut se k ní tlusťoch naklonil nad stolek a vyfoukl jí rovnou do obličeje kouř z doutníku.

„To je ale rajcovní mašlička!“ řekl.

Slečna Mossová se začervenala, až se jí rozbušila tepna na temeni hlavy, o které dříve ani nevěděla.

„Já mám odjakživa ráda růžové,“ řekla.

Tlusťoch si ji zpytavě měřil a bubnoval prsty po stole.

„To já zas mám nejradši takové tuhé a bytelné,“ řekl.

Slečna Mossová se zahihňala, až ji to samou překvapilo.

Za pět minut se tlusťoch zvedl. „Tak co, pudu já s váma, nebo vy se mnou?“ zeptal se.

„Když vám na tom nesejde, tak půjdu já s vámi,“ řekla slečna Mossová. A tak vyplula za maličkou jachtou ven z kavárny.

</section>
