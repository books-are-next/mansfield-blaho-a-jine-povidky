---
title: Člověk bez temperamentu
contentType: prose
---

<section>

Stál ve dveřích haly, otáčel prsten, otáčel na malíku těžký pečetní prsten a přitom těkal chladným, rozvážným pohledem po kulatých stolech a proutěných židlích, rozestavených na zasklené verandě. Sešpulil rty – snad se chystal zapískat – ale nezapískal – jenom otáčel prsten – otáčel na růžových vymytých rukou prsten.

Vzadu v koutě seděly oba Kokrhely a pily ze sklenic odvar, který popíjely vždycky v tuto hodinu – bylo to cosi bělavého, našedlého a nahoře na tom plavaly drobné otruby – a z plechovky, plné papírků, vyhrabávaly strakaté suchary, lámaly je a drobily do sklenice a zas lovily lžičkou. Vedle podnosu jim jako dva hadi podřimovala klubka pletení.

Američanka seděla u zasklené stěny, kde vždycky sedávala, ve stínu jakési velké popínavé rostliny s široce rozevřenýma fialovýma očima, která se tiskla – ba ne, přímo mačkala na sklo, a dychtivě ji pozorovala. Věděla o ní – věděla, že se na ni takhle dívá. Troufala si na ni; drobet se tím holedbala. Občas na ni dokonce ukázala prstem a vykřikla: „Viděli jste už něco tak strašlivého? Hotový upír!“ Ostatně je ta rostlina na druhé straně verandy… Vždyť na ni ani nemůže, viď, Klaymongso! Je přece Američanka, viď, Klaymongso, a dojde si rovnou na konzula. Klaymongso, který jí ležel schoulen na klíně a měl na sobě její roztrhanou staromódní kabelku z brokátu, usmolený kapesník a hromádku dopisů z domova, místo odpovědi kýchl.

U ostatních stolů bylo prázdno. Američanka vyměnila s Kokrhely pohled. Pokrčila neanglicky rameny; ony jí zas významně zamávaly sucharem. Ale on nic neviděl. Strnul a na očích mu bylo vidět, že poslouchá. „Hú-í-zip-zú-ú!“ ozývala se zdviž. Železná klec se s řinkotem otevřela. Halou se rozlehly lehké, malátné kroky a mířily k němu. Na rameně mu spočinula ruka jako list. Ozval se slabý hlas: „Pojďme si sednout tamhle – odtamtud budeme vidět na alej. Ty stromy jsou tak krásné.“ Vykročil vpřed a na rameně mu stále spočívala ta ruka a do jeho kroků zaznívaly ty lehké, malátné kroky. Odtáhl židli a ona se do ní zvolna svezla, hlavu opřela o lenoch a ruce spustila vedle opěradel.

„Přistrč si, prosím, tu druhou židli blíž. Je takovou dálku ode mne.“ Ale on se ani nehnul.

„Kde máš šálu?“ zeptal se.

„Ach!“ leknutím zasténala. „To jsem hloupá, zapomněla jsem ji nahoře na posteli. To nevadí. Prosím tě, nechoď pro ni. Nebudu ji potřebovat, já to vím.“

„Jen si ji vezmi,“ otočil se a rázně prošel verandou do šeré haly, vyzdobené šarlatovým plyšem a zlaceným nábytkem – nábytkem jako u čaroděje; bylo tam oznámení o bohoslužbách v anglikánském kostele, prkno, potažené zeleným suknem, po jehož černé mřížce šplhaly nedoručitelné dopisy, dále velikánské dárkové pendlovky, které odbíjely hodiny v půlhodinách, hromady holí, deštníků a slunečníků v náručí hnědého dřevěného medvěda; minul obě zmrzačené palmy, obě ty letité hadrnice na úpatí schodiště, bral mramorové schody po třech najednou, na odpočívadle přešel kolem sousoší dvou tlustých selských dětí v životní velikosti, v jejichž mramorových zástěrách bylo plno mramorových hroznů, až došel po chodbě, kde se povalovaly staré plechové krabice, kožené kufry a kanafasové kabely, do svého pokoje.

Byla tam pokojská, a jak vylévala mýdlovou vodu do kbelíku, hlučně vyzpěvovala. Okna byla dokořán, okenice rozevřeny a dovnitř pralo světlo. Koberce a velké bílé polštáře už přehodila přes zábradlí na balkoně; sítě na postelích byly svinuty. Na psacím stole stál kotlík s vyčesaným pápením a ohořelými sirkami. Když ho uviděla, luskla po něm svýma drobnýma necudnýma očima a ze zpěvu přešla do pobroukávání. Ale on na to nic nedal. Slídil očima v prudce ozářeném pokoji. K čertu, kde je ta šála!

„Vous désirez, Monsieur?[^16]“ řekla uštěpačně pokojská.

Neodpovídal. Už ji uviděl. Přešel rázně pokojem, popadl tu šedou pavučinu, a když odcházel, práskl dveřmi. Po chodbě se za ním rozléhalo břeskné prozpěvování pokojské.

„Ach, už jsi tady. Copak se stalo? Proč ses tak zdržel? Vidíš, už je tu čaj. Právě jsem poslala Antonia pro horkou vodu. To je přece divné. Už jsem mu o ni říkala aspoň šedesátkrát, a nikdy ji nepřinese. Děkuji. To je moc hezké. Když se člověk nakloní dopředu, cítí přímo ten vzduch.“

„Díky.“ Vzal si čaj a posadil se na druhou židli. „Ne, jíst nebudu nic.“

„Jez, prosím. Aspoň kousek, k obědu jsi toho měl tak málo a do večeře je ještě tolik hodin.“

Když se k němu nahnula a podávala mu suchary, šála jí spadla. Vzal si jeden suchar a položil si jej na misku.

„Ach, ty stromy v aleji,“ vykřikla. „Vydržela bych se na ně dívat pořád. Jsou jako nádherné ohromné kapradiny. Vidíš tamhle ten s tou stříbrošedou kůrou a s chumáči smetanově žlutých květů, včera jsem si z nich utrhla vršek, a ta vůně –“ zamhouřila při té vzpomínce oči a hlas jí zeslábl, rozplynul se, zéteričtěl – „byla, jako když se rozemele muškátový ořech.“ Na chvíli umlkla. Potom se k němu otočila a usmála se naň: „Však víš, Roberte, jak voní muškátový ořech – či ne?“

Oplatil jí úsměv. „Jak ti to mám dokázat?“

Už tu byl zpátky Antonio, a nejen s horkou vodou – přinesl jim též na misce dopisy a tři svazečky novin.

„Ach, pošta! Ach, to je krásné! Ach, Roberte, to nebude jistě všechno pro tebe! To zrovna přišly, Antonio?“ Škubla hubenou rukou a spočinula jí na dopisech, které jí Antonio hluboce schýlen podával.

„Zrovna tuto chvíli, signorino,“ zazubil se Antonio. „Sám jsem si je vzal od listonoše. Listonoš mi je musil dát.“

„Šlechetný Antonio!“ zasmála se. „Vida – tyhle jsou moje, Roberte. Ostatek je tvůj.“

Antonio se hbitě otočil na patě, strnul a široký úsměv mu vyprchal z obličeje. V plátěné kazajce a s lesklou uhlazenou kšticí vypadal jako dřevěný panák.

Pan Salesby zastrčil dopisy do kapsy: noviny zůstaly ležet na stole. Otáčel prsten, otáčel na malíku pečetní prsten a přimhouřenýma očima civěl tupě před sebe.

Zato ona – s šálkem v jedné ruce a s tenkými listy papíru v druhé, hlavu zvrácenou dozadu, rty pootevřeny, na lícních kostech nádech červeně, srkala, srkala, pila… pila…

„Píše Lottie,“ pronášela tiše. „Chudinka… to je trápení… levá noha. Myslila… zánět nervů… Doktor Blyth… plochá noha… masáž. Letos je tolik čermáčků… služka jí zcela vyhovuje… Plukovník z Indie… Každé zrnko rýže zvlášť… napadlo hodně sněhu.“ Širokýma rozzářenýma očima vzhlédla od dopisu. „Roberte, sníh! Považ!“ Dotkla se drobných tmavých fialek na svých hubených ňadrech a znovu se pustila do dopisu.

</section>

<section>

… Sníh. Sníh v Londýně. Millie s ranním šálkem čaje. „V noci napadlo, milostpane, spousta sněhu.“ „Ale jděte, opravdu, Millie?“ Záclony se řinčivě rozhrnují a vpouštějí dovnitř zsinalé, zdráhavé světlo. Vztyčí se v posteli; zahlédne protější rozložitý dům, všecek bíle orámovaný, v okenních výklencích má plno větviček bílého korálu… V koupelně – je obrácena do zahrádky za domem. Sníh – na všem je důkladně sněhu. Trávník je poset vínkovým vzorkem kočičích tlap; na zahradním stolku je tlustá, tlustá ledovatka; scvrklé lusky na čilimníku se proměnily v bílé třapce; jenom v břečťanu sem tam prokukuje tmavý lístek… Nahřívá si v jídelně u krbu záda, noviny se suší přes židli. Millie se slaninou. „Dovolte, milostpane, jsou tu dva kluci a jsou ochotni za šilink zamést schody a chodník před domem, mám je nechat?“… A tu sbíhá plavně, plavně po schodech – Jinnie. „Ach, Roberte, to je báječné! Věčná škoda, že to musí roztát. Kdepak je koťátko?“ „Přinesu ti je od Millie.“… „Milie, mohla byste mi dát kotě, máte-li je dole.“ „Prosím, milostpane.“ Cítí pod rukou bušící srdečko. „Pojď, kamaráde, shání tě panička.“ „Ach, Roberte, ukaž mu sníh – je to jeho první sníh. Mám otevřít okno a dát mu kousíček podržet do pracky…?“

</section>

<section>

„Tak to celkem ujde – docela ujde. Chudák Lottie! Moje drahá Anna! Kdybych jim tak mohla kousek tohohle poslat,“ vykřikla a rozmáchla se dopisy po skvoucí nádherné zahradě. „Mám ti dolít čaj, Roberte? Robertíku, mám ti dolít čaj?“

„Děkuji, už ne. Byl velmi dobrý,“ procedil mezi zuby.

„To můj zase ne. Můj byl jako řezanka. Aha, už jdou novomanželé.“

S košíkem mezi sebou, s udicemi a šňůrami, zpola rázným krokem, zpola skokem šli po aleji a po nízkých schodech.

„Jemine! Vy jste byli na rybách?“ zvolala Američanka.

Byli udýcháni, popadali dech: „Ano, ano, byli jsme celý den venku na lodičce. Chytili jsme jich sedm. Čtyři se dají jíst. Tři rozdáme. Dětem.“

Paní Salesbyová otočila židli, aby se na ně podívala; Kokrhely složily své hady. Novomanželé byli oba velmi snědí – měli černé vlasy, olivovou pleť, zářivé oči i zuby. On měl na sobě „po anglicku“ flanelovou kazajku, bílé kalhoty a střevíce. Kolem krku měl hedvábnou vázanku; vlasy si česal dozadu a na hlavě neměl nic. Stále si osušoval čelo a ruce si utíral do skvostného kapesníku. Ona měla pocákanou bílou sukni; šíje a krk jí zahrávaly do tmavorůžova. Když zdvihla ruce, bylo jí pod paží vidět velké polokroužky potu; vlasy se jí zplihle lepily na líce. Vypadala, jako by ji byl její mladý manžel namočil do moře, potom ji zas vylovil a usušil na slunci a pak zas – šup s ní dolů – a tak po celý den.

„Neměl by Klaymongso chuť na rybu?“ křikli. Jejich rozesmáté hlasy, nabité vzrušením, jako ptáci narážely na zasklenou verandu a z košíku čpěla zvláštní slaná vůně.

„Dnes se vám bude dobře spát,“ řekla jedna z Kokrhelů a zachytila jehlicí očko; druhá jen kývla hlavou a usmála se.

Novomanželé se na sebe podívali. Jako by je zalila veliká vlna. Otevřeli ústa, polkli, trochu se zapotáceli a potom zase se smíchem – se smíchem vypluli.

„My už nemůžeme nahoru. Jsme moc utahaní, musíme posvačit tak, jak jsme. Hola – kávu. Ne – čaj. Ne – kávu. Čaj – kávu, Antonio!“ Paní Salesbyová se otočila.

„Roberte! Roberte!“ Kdepak je? Není tu. Aha, tamhle na druhém konci verandy otočen zády kouří cigaretu. „Roberte, nepůjdeme se zas trochu projít?“

„Dobře.“ Zadusil cigaretu v popelníku a s očima sklopenýma k zemi loudal se k ní. „Bude ti dosti teplo?“

„Ale ano.“

„Jistě?“

„Já nevím,“ položila mu ruku na paži, „snad přece“ – stiskla mu maloučko paži – „není nahoře, je jenom v hale – snad bys mi mohl podat pláštěnku. Visí na věšáku.“

Vrátil se k ní, a když jí kladl pláštěnku na ramena, sklonila hlavičku. Potom jí toporně nabídl rámě. Uklonila se líbezně všem na verandě a on jen potlačil zívnutí; tak spolu odešli dolů po schodech.

„Vúz avej vú sa![^17]“ řekla Američanka.

„To není mužský,“ řekly oba Kokrhely, „to je hovado. Říkám to sestře ráno i navečer, když už jsme v posteli, pořád jí říkám – to není vůbec mužský, to je hovado!“

Smích novomanželů kroužil, vířil, poletoval a narážel na sklo ve­randy.

Slunce stálo dosud vysoko. Kdejaký květ, kdejaký list v zahradě tkvěl rozevřen a bez hnutí, jakoby uondán, a tetelivý vzduch byl přesycen sladkou, sytou, čpavou vůní. Z tlustých, masitých kaktusových listů vyrážel stvol aloe, obsypaný bledými květy, které vypadaly jako vykrojeny z másla; po trčících kopích palmy se míhalo světlo; nad záhonem šarlatových, voskově hladkých květin bzučel velký černý hmyz; po zdi bujela velká, křiklavě oranžová a smolně žíhaná popínavá rostlina.

„Přece jen tu pláštěnku nepotřebuji,“ řekla. „Je vlastně horko.“ Sundala si ji a on ji nesl přes ruku. „Pojďme tudy po pěšině. Je mi dnes tak dobře – je mi úžasně lépe. Jemináčku – pohleď na ty děti. A to je, prosím, listopad.“

V koutě zahrady byly dvě vrchovaté kádě s vodou. Tři děvčátka, která si nejprve z opatrnosti svlékla kalhotky a rozvěsila je na křoví, stála v kádi se sukýnkami vyhrnutými až po pás a čvachtala ve vodě. Vřískaly, vlasy jim padaly do obličeje a šplíchaly po sobě. Ale najednou nejmenší, která měla sama jednu káď pro sebe, zdvihla hlavu a uviděla, kdo se na ně dívá. Na chvíli jako by strnula hrůzou, potom se nemotorně vyškrábala a vymotala z kádě a šaty držela při tom stále vyhrnuty až nad pás. „Angličan! Angličan!“ zaječela a utekla se schovat. S vřískotem a ječením běžely obě za ní. V okamžiku byly pryč; v mžiku tam byly jen dvě vrchovaté kádě a na křoví jejich kalhotky.

„To je mi – ale – prazvláštní!“ řekla. „Čeho se tak polekaly? Vždyť jsou ještě mladičké, takže…“ Pohlédla na něho. Zdál se jí bledý – ale úžasně hezký proti tomu velkému tropickému stromu s dlouhými špičatými ostny.

Chvíli neodpovídal. Potom zachytil její pohled a zvolna jako vždy se usmál: „Psinézní!“ řekl.

Psinézní. Ach, div ji mdloba neobešla. Ach, proč ho má tak ráda už jen za to, že řekne takovouhle věc. Psinézní! To je celý Robert. Nikdo jiný kromě Roberta to neřekne. Je tak skvělý, tak duchaplný, tak učený a z čista jasna řekne tím svým divným chlapeckým hlasem… Bylo jí až do pláče.

„Ty býváš někdy velmi šprýmovný,“ řekla.

„Ano,“ odpověděl. A kráčeli dále.

Byla však unavena. Už toho měla dost. Nechtělo se jí už procházet.

„Nech mě zde a jdi si na zdravotní procházku, ano? Zůstanu zde na některém tom lehátku. Ještě štěstí, že máš mou pláštěnku; nebudeš mi musit chodit nahoru pro přikrývku. Děkuji. Roberte, budu se dívat na ten rozkošný heliotrop… Nebudeš dlouho pryč?“

„Ne – ne. Vadí ti, že tu zůstaneš sama?“

„Hlupáčku! Sama chci, abys šel. Vždyť nemohu chtít, abys za sebou ustavičně vláčel churavou ženu… Jak dlouho se zdržíš?“

Vytáhl hodinky. „Zrovna je půl páté pryč. Ve čtvrt na šest se vrátím.“

„Ve čtvrt na šest se vrátíš,“ opáčila, uvelebila se na lehátku a založila ruce.

Vykročil. Najednou se zas vrátil. „Poslyš, nechtěla bys mé hodinky?“ Zakomíhal jimi před ní.

„Ach!“ Zatajila dech. „A jak ráda!“ Sevřela v hrsti hodinky, ty teplé, milé hodinky. „Teď už honem jdi.“

Brána penzionu Excelsior byla dokořán a křídla měla vražena až do přebujelých pelargonií. Rázným krokem prošel branou, poněkud shrben a s pohledem upřeným přímo před sebe. Stoupal do kopce, který se vinul za městem jako veliký provaz, stahující vily dohromady. Bylo hustě prachu. K Excelsioru se hnal kočár. Seděl v něm generál s hraběnkou; každý den ho jela provětrat. Pan Salesby ustoupil stranou, ale přece k němu zavířil hustý bílý prach, dusivý jako vata. Hraběnka měla jen taktak kdy dloubnout generála.

„Tamhle jde,“ řekla zlobně.

„To je ten Angličan,“ řekl kočí, otočil se a usmál. Hraběnka rozhodila rukama a pokynula mu tak vlídně hlavou, že si samou radostí odplivl a švihl koně, který klopýtl.

Dále a dále kolem nejpěknějších vil z celého města, kolem velkolepých paláců, paláců, které stojí za to, aby se na ně člověk přišel podívat třeba až z druhého konce světa, kolem parků s vytesanými umělými jeskyněmi a sochami a kamennými zvířaty, pijícími z fontán – do chudší čtvrti. Cesta se zužovala a páchla mezi vysokými nuznými staveními, jejichž přízemek byl vybrán a vyklizen na stáje a truhlářské dílny. U kašny přímo před ním tloukly dvě babizny prádlo. Když šel kolem nich, dřeply si na zadek, vypoulily naň oči, a když přešel, hned se za ním zas ozvalo „A-hak-kak-kak!“, jak kamenem plácaly na prádlo.

Došel až na kopec; zahnul po cestě a město se mu schovalo. Shlížel dolů do hluboké rokliny, na jejímž dně bylo vyschlé řečiště. Z obou stran byla dolina poseta zchátralými domky s rozbouranými kamennými terasami, na nichž se sušilo ovoce, se záhonky rajských jablíček a s révovým špalírem od branky až ke dveřím. Hluboká, zlatá podvečerní záře ležela v kotlině; ve vzduchu čpělo dřevěné uhlí. Na zahradách česali mužští hrozny. Pozoroval jednoho, jak stojí v zelenavém stínu: sáhl vzhůru, jednou rukou si podržel tmavý hrozen a druhou vyňal z opasku nůž, pak jej odřízl a položil chumáč do plochého člunkovitého koše. Pracoval rozvážně a mlčky a hrál si s tím celou věčnost. Na plotech za silnicí byly hrozny drobné jako borůvky; rostly tam planě mezi kamením. Opřel se o zídku, nacpal dýmku, zapálil…

Opřen o vrátka vyhrnuje si límec u nepromokavého pláště. Je na déšť. Nic si z toho nedělá, je na to připraven. Čeho jiného se lze také nadít v listopadu. Rozhlíží se po holém poli. Z koutka u vrátek je cítit tuřín, je ho tam halda, mokrá, přezrálá. Směrem k rozházené vesnici jdou kolem něho dva mužští. „Dobrý den!“ „Dobrý den!“ Hrome! Musí si pospíšit, chce-li ještě stihnout ten zpáteční vlak. Skočí přes vrátka, běží přes pole, přeleze stupátko v plotě a polní cestou uhání v plískanici a šeru… Vrací se domů zrovna včas, aby se ještě před večeří vykoupal a převlékl. V saloně Jinnie sedí až skorem v krbu. „Ale, Roberte, ani jsem tě neslyšela přijít. Poměl ses dobře? Ty voníš! Dárek?“ „Nasbíral jsem ti pár ostružin. Mají hezkou barvu.“ „Překrásnou, Roberte! Přijde k nám na večeři Dennis a Beatty.“ Večeře – studené hovězí, loupané brambory, červené víno, domácí chleba. Jsou rozjařeni – samý smích. „Však my Roberta známe,“ říká Dennis, dýchá si na brejle a čistí si je. „Teď si vzpomínám, Dennisi, kápl jsem ti na ohromnou knížečku, vydanou…“

</section>

<section>

Tloukly hodiny. Otočil se na podpatku. Kolik to je? Pět? Čtvrt na šest? Už uháněl zpátky, kudy přišel. Když prošel branou, uviděl ji, jak ho vyhlíží. Vstala, zamávala mu, šla mu pomalu naproti a těžkou pláštěnku vlekla za sebou. V ruce držela snítku heliotropu.

„Opozdil ses,“ volala rozjařeně. „O tři minuty ses opozdil. Tu máš hodinky. Když jsi byl pryč, byly mi velmi dobré. Měl ses hezky? Bylo krásně? Pověz. Kam jsi šel?“

„Jářku – navleč si to přece,“ řekl a vzal jí pláštěnku.

„Ano, navléknu. Ano, už se ochlazuje. Zajdeme si do pokoje?“

Když došli ke zdviži, pokašlávala. Zamračil se.

„To nic není. Moc dlouho jsem venku nebyla. Nezlob se.“ Posadila se na červené plyšové křeslo a on zatím zvonil a zvonil, a když se nikdo nehlásil, přidržel prst na zvonku.

„Roberte, myslíš, že je to správné?“

„A co?“

Otevřely se dveře u společného salonu. „Co je? Kdo to tak rámusí?“ bylo slyšet zevnitř. Klaymongso se rozštěkal. „Kchr! Kchr! Kchr!“ ozval se generál. Jedna z Kokrhelů si zacpala ucho, vrhla se ke dveřím do kanceláře a otevřela je: „Pane Queete! Pane Queete!“ zahoukla. Ředitel rázem přilítl.

„To vy zvoníte, pane Salesby? Chcete se svézt zdviží? Prosím. Já vás sám zavezu nahoru. Antonio by tu byl za chviličku, jenom si sundával zástěru –“ Když je uvedl do zdviže, přistoupil uhlazený ředitel ke dveřím salonu. „Odpusťte, dámy a pánové, že jste byli tak vyrušeni.“ Salesby stál ve zdviži, tváře měl vtaženy, zíral upřeně do stropu a otáčel prsten, otáčel na malíku pečetní prsten…

Když se octli v pokoji, přistoupil kvapně k umyvadlu, zatřepal lahvičkou, odlil dávku a přinesl jí lék.

„Posaď se. Vypij to. A nemluv.“ Stál nad ní a ona se podvolila. Potom vzal sklenici, vytřel ji a postavil ji zpátky do schránky. „Nechtěla bys polštář?“

„Ne, je mi tak dobře. Pojď sem ke mně. Posad se, Roberte, na chvíli ke mně, ano? Ach, to je hezké.“ Otočila se a zastrčila mu do dírky u kabátu heliotrop. „To ti náramně sluší,“ řekla. Potom se mu opřela o rameno a on ji obemkl paží.

„Roberte –“ zaznělo jako hlesnutí – jako dech.

„Prosím –“

Dlouhou chvíli tak seděli. Obloha zahořela, zbledla; obě bílé postele byly jako dvě lodi… Posléze zaslechl, jak běží po chodbě pokojská s konvemi horké vody; lehounce se od ní vyprostil a rozsvítil.

„Ach, kolipak je hodin? Ach, to je rajský večer. Ach, Roberte, když jsi byl odpoledne pryč, tak jsem přemýšlela…“

Vešli do jídelny poslední. Byla tam už hraběnka s lorňonem a vějířem, byl tam generál se svou zvláštní židlí s gumovým polštářem a s přikrývkou přes kolena. Byla tam Američanka; ukazovala Klaymongsovi číslo Saturday Evening Post… „Slavíme hody rozumu a výlevy duše.“ Byly tam oba Kokrhely; ohmatávaly na své ovocné míse hrušky a jablka a všechny, které se jim zdály nezralé nebo přezrálé, odkládaly, aby je mohly ukázat řediteli, a novomanželé se nakláněli přes stůl, šuškali si a potlačovali smích.

Pan Queet ve všedních šatech a bílých plátěných střevících naléval polévku a Antonio v bezvadném večerním úboru ji roznášel.

„Ne, Antonio,“ řekla Američanka. „Odneste ji. My polévku nejíme. My nejíme nic zapraženého, viď, Klaymongso?“

„Odneste ji a dolejte až po okraj!“ řekly Kokrhely a pak se ohlédly a pozorovaly, jak Antonio vyřídí ten vzkaz.

„Co je to? Rýže? Je vařená?“ Hraběnka se kouká lorňonem. „Pane Queete, když je vařená, tak pan generál může trochu té polévky.“

„Prosím, paní hraběnko.“

Novomanželé měli místo polévky své ryby.

„Dej mi tamhle tu. Tu jsem chytila já. Ba ne. Ba jo. A když ne. Vždyť se dívá okem na mne, tak je to jistě ona. Hý! Chi! Chi!“ Nohy měli pod stolem spleteny.

„Roberte, ty už zase nic nejíš. Je ti něco?“

„Ne. Nemám zkrátka chuť.“

„Ach, to je mrzuté. Roznášejí vajíčka se špenátem. Ty nemáš rád špenát, viď? Musím jim říci, aby po druhé…“

„Jedno vajíčko s rozmačkanými brambory pro pana generála.“

„Pane Queete! Pane Queete!“

„Prosím, paní hraběnko.“

„Pan generál má už zase vajíčko na tvrdo.“

„Kchr! Kchr! Kchr!“

„Račte prominout, paní hraběnko. Pane generále, mám vám dát uvařit jiné?“

… Odcházejí z jídelny první. Ona vstane, nasadí si šálu a on zatím čeká a stojí stranou, aby mohla projít, a otáčí prsten, otáčí na malíku pečetní prsten. V hale už okouní pan Queet. „Napadlo mě, že se vám snad nebude chtít čekat na zdviž. Antonio zrovna roznáší vodu na prsty. Zvonek, bohužel, už nebude zvonit, je pokažen. Nechápu, co se s ním stalo.“

„Doufám, že snad…“ ozvala se.

„Vstup,“ řekl jí.

Pan Queet vejde za nimi a přibouchne dveře.

„… Roberte, dovolíš, abych šla hodně brzy spát? Nezajdeš si do salonu nebo ven do zahrady? Nebo by sis snad mohl vykouřit na balkoně doutník. Venku je krásně. A já mám kouř z doutníků tak ráda. Odjakživa. Ale kdybys raději…“

„Ne, posadím se zde.“

Bere si židli a usedá na balkoně. Slyší ji, jak lehce, lehounce chodí po pokoji, chodí a šustí. Potom jde ven za ním. „Dobrou noc, Roberte.“

„Dobrou noc.“ Bere ji za ruku a líbá ji na dlaň. „Nenastydni se.“

Obloha má ledvincovou barvu. Je plno hvězd; nad zahradou se vznáší ohromný bílý měsíc. V dálce se třepotá blesk – třepotá se jako sražený pták, který se snaží vzlétnout a klesá a znovu se pracně zdvíhá.

Zahradní pěšinku protínají světla ze salonu a ozývá se klavír. Američanka otvírá skleněné dveře, pouští Klaymongsa do zahrady a křičí: „Viděli jste ten měsíc?“ Ale nikdo jí neodpovídá.

Jak tak sedí a upřeně hledí na zábradlí balkonu, všecek prostydne. Konečně jde dovnitř. Měsíc – celý pokoj je jím nabílen. Světlo se třese v zrcadle; obě postele jako by plavaly. Ona spí. Vidí ji přes síť, jak zpola sedí, obložena polštáři, a bílé ruce má složeny křížem na přikrývce. Bílé líce, světlé vlasy, vmáčknuté do polštáře. Leží s rukama založenýma za hlavou…

</section>

<section>

… V jeho pracovně. Pozdní léto. Psí víno zrovna začíná…

„Tak, milý kamaráde, nic naplat. Zkrátka a dobře, už je to tak. Když na dvě léta nevezme do zaječích a nezkusí to s pořádným podnebím, tak natáhne – holt – brčka. Říkám ti to upřímně od plic.“ „No, samozřejmě…“ „A proč bys, sakramente, nešel s ní? Vždyť nemáš pravidelnou práci jako my, nádeníci. To, co ty děláš, můžeš dělat všude…“ „Dvě léta.“ „Ano, odhadl bych to tak na dvě léta. Dům pronajmeš jako nic. Když na to přijde…“

… Je u ní. „Roberte, nejstrašnější je – to je, myslím tou nemocí – že přímo cítím, že nemohu jet sama. Ty jsi mé všechno – však víš. Ty jsi chléb a víno, Roberte, chléb a víno. Ach, miláčku – co to říkám. Vždyť bych tě odváděla, ba ne, nebudu tě odvádět…“

</section>

<section>

Slyší, jak se vrtí. Chce něco?

„Robenku?“

Bože na nebi! Mluví ze spaní. To jméno mezi nimi nepadlo už léta.

„Robenku. Jsi vzhůru?“

„Ano, chceš něco?“

„Ach, něčím tě chci obtěžovat. Odpusť. Nemrzíš se na mne? Mám v síti zlého komára – slyším ho pípat. Chytil bys mi ho? Nechci se hýbat kvůli srdci.“

„Ne, nehýbej se. Zůstaň tak.“ Rozsvítí světlo, zdvihne síť. „Kde je ten mizera? Už jsi ho vyslídila?“

„Ano, tamhle za rohem. Ach, to jsem fúrie, že jsem tě vytáhla z postele, nemrzíš se moc?“

„To víš, že ne.“ Chvíli tak otálí v modrobílém pyžamu. „Už ho mám.“

„Ach, to je dobře. Byl hodně napitý?“

„Příšerně.“ Odejde k umyvadlu a namočí si prsty do vody. „Už je ti dobře? Mám zhasnout?“

„Ano, prosím tě. Ne. Robenku! Vrať se ještě na chvíli. Posad se vedle mne. Podej mi ruku.“ Otáčí mu pečetní prsten. „Pročpak jsi nespal? Poslyš, Robenku, pojď blíž. Tak si někdy říkám – mrzí tě moc, že jsi tu se mnou?“

Sklání se k ní. Líbá ji. Zavinuje ji, narovnává jí polštář.

„Hlouposti!“ šeptá.

* * *

[^16]: Přejete si, pane? (Fr.) _Pozn. překl._

[^17]: Vous avez vu ça? Viděli jste to? (Fr.; zkomoleně podle americké výslovnosti.) _Pozn. překl._

</section>
