---
title: Preludium
contentType: prose
---

<section>

## 1

Pro Lotku a Kezii nebylo už v bryčce ani drobet místa. Když je Pat vysadil nahoru na zavazadla, zakymácely se; babička měla plný klín a Linda Burnellová, ta přece ani kousek cesty neudrží na klíně nějakého cvalíka. Isabela, všecka nafoukaná, se usadila na kozlíku vedle nového pomocníka. Na podlaze bryčky byly naskládány kabely, tašky a kufry. „To jsou samé nezbytné věci, které ani chvíli nespustím s očí,“ řekla Linda Burnellová a hlas se jí třásl únavou a rozčilením.

Lotka s Kezií stály na trávníčku hned za brankou, vystrojeny na tu štrapáci v kabátcích s mosaznými kotvovými knoflíky, na hlavě placaté námořnické čepičky. Držely se za ruce a kulaté vážné oči upíraly střídavě na ty nezbytné věci a na matku.

„Musíme je tu zkrátka nechat. Nic naplat. Musíme tu přítěž zkrátka shodit,“ řekla Linda Burnellová. Ze rtů jí vyprskl podivný úsměšek; opřela se o kožené polštáře, prošité knoflíky, zavřela oči a rty se jí třásly smíchem. Na štěstí se v tu chvíli přikolébala po zahradní cestičce paní Josephsová, která ten výjev pozorovala přes záclonu ze svého salonu.

„Ale baní Burnellová, jen nechte děti u mne břes odboledne. Až přijede večer bovozník, může je naložit. A ty krámy na cestičce, ty břijdou taky bryč, ne?“

„Ano, všechno, co je venku, musí se ještě odvézt,“ řekla Linda Burnellová a mávla bílou rukou po stolech a židlích, které stály na předním trávníku vzhůru nohama. Vypadaly tak směšně! Buď by měly stát pořádně, nebo by měla Lotka s Kezií stát také vzhůru nohama. Měla chuť říci: „Děti, postavte se vzhůru nohama a počkejte na povozníka.“ To byla tak úžasná legrace, že si paní Josephsové ani nevšímala.

Tlusté rozviklané tělo se nahnulo přes branku a rozložitý huspeninový obličej se usmál. „Buďte bez starosti, baní Burnellová. Lotka s Kezií bosvačí s dětmi v jejich bokoji a já je bak vybravím valníkem.“

Babička rozvažovala. „Ano, to bude opravdu nejlepší. Jsme vám, paní Josephsová, velmi povděčny. Poděkujte, děti, paní Josephsové.“

Dvojí tlumené pípnutí: „Děkuji, paní Josephsová.“

„A buďte hodné a – pojďte blíž –“ přistoupily k ní – „nezapomeňte říci paní Josephsové, až se vám bude chtít…“

„Ano, babi.“

„Buďte bez starosti, baní Burnellová.“

V poslední chvíli pustila Kezia Lotčinu ruku a rozběhla se k bryčce.

„Já chci dát babičce ještě pusu na rozloučenou.“

Ale přiběhla pozdě. Bryčka už ujížděla po silnici, Isabela ohrnovala nos na celý svět a nadýmala se pýchou, Linda Burnellová se nadobro zhroutila a babička přehrabovala podivné klůcky, které v poslední chvíli strčila do černého hedvábného kapsáře, a hledala v nich něco pro dceru. Bryčka se mihotavě ztrácela na slunci v jemném zlatém prachu, až zmizela za kopcem. Kezia se kousla do rtů, ale Lotka si nejprve slušně našla kapesník a teprve pak se rozbrečela.

„Mami! Babi!“

Paní Josephsová ji celou ovinula jako ohromný teplý příklop na čajovou konvici, ušitý z černého hedvábí.

„To nic, zlatíčko. Hlavu vzhůru. Bojď si hrát do dětského bokoje!“

Objala plačící Lotku a odváděla ji. Kezia šla za ní a pošklebovala se nad rozparkem paní Josephsové. Jako obyčejně byl rozevřen a visely z něho dvě dlouhé růžové šňůrky od šněrovačky…

Jak šla Lotka po schodech, utišila se, ale jakmile ji zahlédly Josephsovy děti ve dveřích dětského pokoje s naběhlýma očima a opuchlým nosem, měly z toho jundu. Seděly na dvou lavicích u stolu přikrytého voskovým plátnem, na němž byly rozestaveny ohromné talíře s chlebem a škvarky a dva hnědé džbánky, z nichž se slabě kouřilo.

„Hele! Tys brečela!“

„Jemine! Ty máš ale uřvané oči!“

„Ten její nos vypadá legračně.“

„Ty máš na tváři samé flíčky.“

Lotka to vyhrála. Byla si toho vědoma a pyšnila se a bojácně se usmívala.

„Sedni si k Zaidě, zlatíčko,“ řekla paní Josephsová, „a ty, Kezie, si sedni na kraj vedle Mojžíška.“

Mojžíšek se ušklíbl, a když si sedla, štípl ji, ale dělala jakoby nic. Kluci jí byli protivní.

„Co chceš?“ zeptal se jí Stanley a se zdvořilým úsměvem se naklonil přes stůl. „Co si dáš napřed – jahody se smetanou nebo chleba se škvarky?“

„Jahody se smetanou, prosím,“ řekla.

„Hohoho.“ Ti se vám rozřehtali, a jak tloukli lžičkami do stolu! Ta mu nalítla! To je psina! Ten ji dostal! Ten Stan je báječný!

„Mama! Ona si myslila, že je to doopravdy.“

Ani paní Josephsová, jak jim nalévala zředěné mléko, se neubránila smíchu. „Nesmíš je zlobit, když jsou tu boslední den,“ zafuněla.

Ale Kezia vykousla z krajíce, namazaného škvarky, veliký kus a potom postavila krajíc na talíř. S tím vykousnutím z něho byla taková hezounká branka. Hm! Ať se smějí! Po líci jí skanula slza, ale neplakala. Přece nebude plakat před těmi Josephsovými rozjívenci. Seděla se sklopenou hlavou, a jak se slza zvolna řinula dolů, zachytila ji špičkou jazyka, a než to někdo zahlédl, spolkla ji.

## 2

Po svačině si zašla Kezia zpátky k nim do domu. Pomalu vystoupila po zadním schodišti a umývárnou prošla do kuchyně. Zůstal tam v jednom koutku na okně kousek pískového pryskyřičného mýdla a v druhém zamodřený flanelový hadr. V kamnech bylo nacpáno smetí. Slídila v něm, ale našla jen sponku do vlasů s malovaným srdíčkem; ta patřila služce. Nechala ležet i tu a chodbičkou se odloudala do salonu. Žaluzie byla stažena, ale nepřipevněna. Prozařovaly jí dlouhé kužele paprsků a po těch zlatých čarách rejdil rozevlátý stín keře zvenčí. Hned se uklidnil, hned se zase rozkýval a hned jí sahal až skorem k nohám. Bzum! Bzum! masařka narazila do stropu; na kobercových připinátkách trčely kousky červeného chmýří.

Okno v jídelně mělo v rozích barevné tabulky. Jedna byla modrá a druhá žlutá. Kezie se shýbla, aby si ještě jednou prohlédla modrý záhon s modrými arony, zasazenými u branky, a potom žlutý záhon se žlutými arony a žlutým plotem. Jak se tak dívala, vyšla na záhon jakási Číňanka Lotka a cípem zástěry oprašovala stoly a židle. Je to opravdu Lotka? Kezia to s jistotou nevěděla, dokud se nepodívala obyčejným oknem.

Nahoře v otcově a matčině pokoji našla krabičku od prášků, zvenčí leskle černou a uvnitř červenou; byl v ní ždibec vaty.

„Do té bych si mohla dát ptačí vajíčko,“ usoudila.

V služčině pokoji uvízl ve škvíře podlahy spínací knoflík a v druhé korálky a dlouhá jehlice. V babiččině pokoji věděla, že nic není; pozorovala babičku při balení. Přistoupila k oknu, opřela se o ně a ruce přitiskla na okenní tabulky.

Kezia stávala ráda v okně. Ráda cítila v horkých dlaních studené lesklé sklo a ráda se dívala na ty směšně bílé špičky prstů, které pak mívala, když tlačila silně na tabulku. Jak tak stála, den pohasl a setmělo se. Se tmou se přikradl též huhňavý ječivý vítr. Okna v prázdném domě se třásla, stěny i podlahy praštěly, na střeše teskně třískal uvolněný plech. Najednou Kezia docela, docela strnula, vytřeštila oči a semkla pevně kolena. Měla strach. Jak utíkala po schodech ven z domu, měla chuť zavolat na Lotku a volat ji stále a stále. Ale ono TO bylo za ní, číhalo u dveří, nad schody i pod schody, skrývalo se na chodbě, chystalo se po ní skočit u zadních dveří. Ale tam u zadních dveří byla též Lotka.

„Kezie!“ křikla vesele. „Už je tu povozník. Všechno už naložil a má tři koně, Kezie! Paní Josephsová nám dala na zabalení velkou šálu a máš si zapnout kabátek. Sama nepůjde ven z domu, protože má astma.“

Lotka se tvářila velmi důležitě.

„Tak, děcka,“ zavolal na ně povozník. Podchytil je mohutnými palci pod paždí a rázem byly nahoře. Lotka si omotala „překrásně“ šálu a povozník jim zabalil nohy do staré houně.

„Hybaj! Ouha!“

Bylo to, jako by byly samy párek poníků. Povozník hmátl ještě na provazy, jimiž byl náklad svázán, odmotal brzdu, zahvízdl a sám se vyšvihl vedle nich na valník.

„Drž se u mne, Kezie,“ řekla Lotka, „protože mi jinak stahuješ šálu.“

Ale Kezia se přitlačila k povozníkovi. Čněl vedle ní do výšky jako obr a voněl ořechy a novými bednami.

## 3

Lotka s Kezií byly tentokrát po prvé pozdě venku. Všechno vypadalo jinak – natřené dřevěné domky byly mnohem menší než ve dne, zahrady zase větší a pustší. Obloha byla poseta jasnými hvězdami a nad přístavem se vznášel měsíc, který pozlacoval vlny. Na Karanténovém ostrově viděly svítit maják a na starých uhelných bárkách zelené signály.

„Tamhle jede loď z Pictonu,“ řekl povozník a ukázal na parníček, všecek ověšený pestrými korálky.

Když však vyjeli na kopec a sjížděli na druhou stranu, přístav jim zmizel, a třebaže byli stále ve městě, nadobro zabloudili. Kolem rachotily jiné vozíky. Povozníka kdekdo znal.

„Brej večer, Frede!“

„Brej večír,“ hlaholil.

Kezia ho ráda poslouchala. Jakmile se vpovzdáli objevil nějaký vozík, už vyhlížela a čekala na jeho hlas. Byl to její starý známý; chodívala s babičkou k němu nakupovat hrozny. Povozník bydlil sám a sám a ke zdi domku si přistavěl skleník. Přes celý skleník se vinula a klenula krásná réva. Vzal od ní hnědý košík, vystlal jej třemi širokými listy, potom nahmatal v opasku nožík s rohovou střenkou, podebral velký modrý hrozen, ušmikl jej a tak něžně položil na listy, až se nad tím Kezii zatajil dech. Byl to statný člověk. Nosil hnědé manšestrové kalhoty a měl dlouhé hnědé kníry. Límec však nikdy nemíval, ani v neděli. Zátylek měl do ruda osmahlý.

„Kde jsme teď?“ ptalo se každou chvíli jedno nebo druhé děvče.

„No, tohle je Hawkova ulice a tohle je Charlottin plácek.“

„Bodejť ne,“ Lotka při posledním jméně zbystřila sluch; měla vždycky pocit, že Charlottin plácek patří přímo jí. Málokdo má ná­městíčko, které je pojmenováno po něm.

„Koukej, Kezie, tohle je Charlottin plácek. Viď, že vypadá docela jinak než ostatní?“ Všecko známé bylo už za nimi. Mohutný valník rachotil do neznámé krajiny po nových silnicích, vroubených hlinitými úvozy, do strmých, přestrmých kopců, do houštinatých dolin, přes široké mělké potoky. Stále dál a dále. Lotce se kymácela hlava; poklesla a svezla se do Keziina klína a zůstala tam ležet. Kezii se také klížily oči. Fučel vítr a třásla se zimou; ale tváře a uši jí hořely.

„Rozprsknou se taky někdy hvězdy?“ zeptala je.

„Ani bych neřek,“ odpověděl povozník.

„My máme strýčka a tetičku a ti bydlí blízko našeho nového domu,“ řekla Kezia. „Mají dva chlapce, Pip, ten je starší, a mladší se jmenuje Rags. Ten má berana a musí vám ho krmit z corpulánové konvice a na té má navlečenu rukavici. Však nám ho ukáže. Jaký je vlastně rozdíl mezi beranem a ovcí?“

„No, beran má rohy a hned se na člověka žene.“

Kezia se zamyslila. „Ani se mi moc nechce ho vidět,“ řekla. „Mám hrozně nerada zvířata, která se hned na člověka ženou, třeba psi a papoušci. Často se mi o nich zdá – i o vembloudech – a když se tak na mne ženou, hlavy se jim ohromně nadýmají.“

Povozník na to nic neříkal. Kezia po něm pokukovala a mhouřila oči. Potom vystrčila prst a pohladila mu rukáv; byl všecek chlupatý. „Už tam budeme?“ zeptala se.

„Není to už daleko,“ odpověděl povozník. „Jsi ušlá?“

„Kdepak, já nejsem ani trošku ospalá,“ řekla Kezia. „Ale oči se mi pořád tak směšně krčí.“ Dlouze si vzdychla a potom oči zavřela, aby se jí už nekrčily… Když je zase otevřela, drnčel valník po aleji, která protínala zahradu rovně jako bič, pak náhle obtáčela smyčkou zelený ostrůvek a za tím ostrůvkem byl dům, který však nebylo vidět, až když se k němu dojelo. Byl dlouhý a nízký a kolem dokola vroubený sloupkovou terasou a pavlačí. Celá ta měkká bílá hmota ležela v zelené zahradě jako spící šelma. A tu se rozzářilo jedno a hned zase druhé okno. Někdo kráčel prázdnými pokoji s lampou v ruce. Z okna v přízemí probleskovalo světlo od krbu. Z domu jako by se čeřivými vlnkami rozlévalo podivné krásné vzrušení.

„Kde to jsme?“ zeptala se Lotka a posadila se rovně. Kadetskou čapku měla pošinutu na stranu a na líci měla otištěn knoflík s kotvou, o nějž se ve spaní opírala. Povozník ji opatrně vyzdvihl, narovnal jí čapku a stáhl pokrčené šaty. Stála na nejdolejším schůdku terasy a mžourala na Kezii, která jako by letěla povětřím k jejím nohám.

„Jéjej!“ vykřikla Kezia a spráskla ruce. Z tmavé předsíně vyšla babička s lampičkou v ruce. Usmívala se.

„Trefili jste potmě?“ řekla.

„Jako nic.“

Ale Lotka na nejdolejším schůdku terasy vrávorala jako ptáče vypadlé z hnízda. Jak zůstala chvíli stát, hned usínala; jak se o něco opřela, oči se jí zavíraly. Nebyla by ušla ani krok.

„Kezie,“ řekla babička, „mohu ti svěřit lampu?“

„Ano, babi.“

Stařena se shýbla a vložila jí do dlaní tu zářivou dýšící věc a potom popadla zmámenou Lotku. „Tudy.“

Čtverhrannou předsíní, kde byly rance a na sta papoušků (jenže ti papoušci byli jen na tapetách), a dále úzkou chodbou, kde stále ještě poletovali papoušci vedle Kezie nesoucí lampu.

„Potichoučku,“ řekla babička, postavila Lotku a otevřela dveře do jídelny. „Chudák maminka má takové bolení hlavy.“

Linda Burnellová ležela před praskajícím ohněm v dlouhém proutěném lehátku s nohama na rákosové stoličce a přes kolena měla pléd. Uprostřed pokoje seděli u stolu Burnell a Beryl, jedli smažené kotlety a z hnědé porcelánové konvice si dolévali čaj. Přes lenoch matčiny židle se nahýbala Isabela. V prstech měla hřeben a něžně a usebraně sčesávala matce kadeře z čela. Mimo kotouč světla od lampy a záři z krbu byl pokoj až k okenním výklenkům všecek tmavý a holý.

„Jsou to děti?“ Vlastně to bylo Lindě jedno; ani neotevřela oči, aby se podívala.

„Postav, Kezie, tu lampu,“ řekla teta Beryl, „nebo nám dům shoří, ještě než vybalíme. Ještě čaj, Stanley?“

„No, mohla bys mi dolít šálek asi tak do pěti osmin,“ řekl Burnell a nahnul se přes stůl. „Vezmi si, Beryl, ještě kotletu. Prima maso, viď? Ani moc libové, ani moc tučné.“ Obrátil se k ženě. „Lindičko, ty si opravdu nedáš říct?“

„Nemám ani pomyšlení.“ Nakrčila svým obvyklým způsobem jedno obočí. Babička přinesla dětem chleba a mléko; seděly u stolu za dýmající párou celé zardělé a ospalé.

„Já jsem měla k večeři maso,“ řekla Isabela, která stále něžně če­sala.

„Měla jsem k večeři celou kotletu i s kostí a k tomu worcesterskou omáčku. Viď, tati.“

„Ale nechlub se, Isabelo,“ řekla teta Beryl.

Isabela se zatvářila užasle. „Vždyť jsem se nechlubila, viď, maminko. Ani mě to nenapadlo. Myslila jsem jen, že je to bude zajímat. Chtěla jsem jim to jen říct.“

„Tak už dost,“ řekl Burnell. Odstrčil talíř, vytáhl z kapsy párátko a začal se šťourat v silných bílých zubech.

„Snad by ses mohla, mami, postarat, aby dostal Fred v kuchyni něco k snědku, než odjede.“

„Ano, Stanley.“ Stařena odcházela.

„Ach, počkej chvilinku. Jestlipak někdo ví, kam jste mi dali bačkory? To se k nim asi několik měsíců vůbec nedostanu – co?“

„Už vím,“ ozvala se Linda. „Nahoře v té plátěné kabele, označené naprosto nezbytné věci.“

„Tak bys mi je mohla, mami, laskavě podat.“

„Ano, Stanley.“

Burnell vstal, protáhl se, přistoupil ke krbu, stoupl si k němu zády a nadzdvihl šosy.

„Hrome, to je svinčík, viď, Beryl.“

Beryl srkala čaj, opřena lokty o stůl a přes šálek se naň usmála. Měla na sobě neobvyklou růžovou zástěru; rukávy na blůze měla vyhrnuty až po ramena, takže jí bylo vidět hezké pihovaté paže, a vlasy si spustila dozadu do dlouhého copu.

„Jak dlouho myslíš že to potrvá, než se to srovná – pár týdnů – co?“ dobíral si ji.

„Můj ty světe, co tě napadá,“ odbyla ho Beryl. „Nejhorší už máme za sebou. Štvaly jsme se se služkou celý den, a když přišla maminka, dřela také jak mezek. Ani chvilku jsme si nesedly. Byl to perný den.“

Stanley v tom ucítil výtku.

„No, a snad sis nemyslila, že se já utrhnu z kanceláře a budu při­bíjet koberce – co?“

„To jistě ne,“ zasmála se Beryl. Postavila šálek a vyběhla z jídelny.

„Copak od nás, k čertu, ještě chce?“ otázal se Stanley. „Ona by si jen seděla a ovívala se palmovým vějířem, a já abych si na práci zjednal nádeníky. Hrome, když nám občas trochu pomůže, to o tom hned musí koledovat…“

Zakabonil se, když se mu v choulostivém žaludku začaly potýkat kotlety s čajem. Ale Linda k němu vztáhla ruku a přitáhla si ho k lehátku.

„Máš to, chlapče, špatné časy,“ řekla. Tváře měla pobledlé, ale přece se usmála a všoupla mu prsty do velké rudé dlaně, za kterou ho držela. Burnell se uklidnil. Náhle si začal hvízdat: „Přečistá kráska, veselá, milá“ – a to bylo dobré znamení.

„Co myslíš, bude se ti tu líbit?“ zeptal se jí.

„Já nerada, mami, ale musím ti to říct,“ ozvala se Isabela. „Kezia upíjí tetě Beryl z šálku čaj.“

## 4

Babička je odvedla spát. Šla vpředu se svíčkou; jak stoupaly po schodech, schody duněly. Isabela s Lotkou ulehly v pokoji samy, Kezia se schoulila do babiččiny měkké postele.

„Babi, to bude bez prostěradel?“

„Jenom tuto noc.“

„To to lechtá,“ řekla Kezia, „ale je to jako u indiánů.“ Přitáhla si babičku k sobě a políbila ji pod bradu. „Pojď brzy spát a buď mým neohroženým indiánem.“

„Ty blázínku,“ řekla stařena a přikryla ji tak, jak to Kezia měla ráda.

„Svíčku mi tu nenecháš?“

„Ne. Pst. Spinkej.“

„Mohla bych mít aspoň otevřené dveře?“

Svinula se do klubíčka, ale neusnula. Po celém domě se ozývaly kroky. Dům vrzal a praštěl. Zdola doléhal hlasitý šepot. Jednu chvíli zaslechla, jak se teta Beryl zachichotala, a po druhé zase Burnell zatroubil do kapesníku. Za oknem sedělo na obloze na sta černých koček s žlutýma očima a číhaly na ni – ale ona neměla strach. Lotka říkala Isabele:

„Já se dnes večer pomodlím v posteli.“

„Ne, Lotko, to nesmíš,“ Isabela byla neúprosná. „Pánbíček ti odpustí, že se modlíš v posteli, jen když máš horečku.“ A tak Lotka ustoupila:

</section>

<section>

_„Andělíčku,  
můj strážníčku,  
opatruj mi  
mou dušičku.“_

</section>

<section>

Potom ulehly zády k sobě tak, že se zadečky právě dotýkaly, a usnuly.

Beryl stála v jezírku měsíčního světla a svlékala se. Byla unavena, ale dělala, že je ještě více, než vlastně byla – spustila šaty a malátně si shrnula dozadu teplé, těžké vlasy.

„Ach, jsem tak unavena – tuze unavena.“

Přivřela na chvíli oči, ale rty se jí usmívaly. Dech jí v prsou stoupal a klesal jako křídla vějíře. Okno bylo dokořán; bylo teplo a tam někde venku v zahradě chodil mezi křovím po špičkách snědý a štíhlý mladý muž s uštěpačnýma očima, trhal květiny do velké kytice, přiblížil se pod okno a podal ji Beryl. Viděla se, jak se po ní nahýbá. Prostrčil s potutelným smíchem hlavu mezi nádhernými běložlutými květinami. „Ne, ne,“ řekla Beryl. Odvrátila se od okna a spustila si přes hlavu noční košili.

„Ten Stanley je někdy hrozně nerozumný,“ přemýšlela, když si košili zapínala. A když pak ulehla, napadla ji stará myšlenka, krutá myšlenka – ach, kéž by tak měla vlastní jmění.

Zrovna přijel z Anglie mladý muž, náramný boháč. Náhodou se s ní setká… Nový guvernér je svobodný… V guvernérském paláci je ples… Kdopak je ta krasavice v atlasových šatech eau de nil[^2]? Beryl Fairfieldová…

</section>

<section>

„Nejvíce mě, Lindo, těší,“ mluvil Stanley – opíral se o pelest, a než vlezl do postele, drbal se vydatně na ramenou a na zádech – „že jsem ten dům dostal za babku. Mluvil jsem dnes o tom s malým Wally Bellem a on mi říkal, že nechápe, jak mohli na tu sumu přistoupit. To víš, cena zdejších pozemků bude stále víc stoupat… za takových deset let… budeme ovšem muset hospodařit opatrně a hodně se uskrovnit. Ještě nespíš – co?“

„Ještě ne, můj zlatý, ani slovo mi neušlo,“ řekla Linda.

Skočil do postele, nahnul se nad ní a sfoukl svíčku.

„Dobrou noc, pane obchodníku,“ řekla a uchopila ho za uši a kvap­ně ho políbila. Její slabý tlumený hlas jako by se ozýval z hluboké studny.

„Dobrou noc, miláčku.“ Vsunul jí ruku pod šíji a přivinul ji k sobě.

„Ano, jen mě pevně obejmi,“ ozval se slabý hlas z hluboké studny.

</section>

<section>

Pomocník Pat se rozvalil v komůrce za kuchyní. Baňatý kabát a kalhoty mu visely na věšáku u dveří jako oběšenec. Nohy se skrčenými prsty mu trčely zpod přikrývky a na podlaze vedle něho stála prázdná proutěná klec. Vypadal jako karikatura.

„Chank, chank,“ zakuckala služka. Měla polypy.

Naposledy šla spát babička.

„Co to? Ty ještě nespíš?“

„Ne, čekám na tebe,“ řekla Kezia. Stařena povzdychla a ulehla vedle ní. Kezia strčila hlavu babičce pod paži a zakňourala. Ale stařena si ji jen lehounce k sobě přivinula, znovu povzdychla, vyňala zuby a položila je na zem vedle sebe do sklenice s vodou.

Na zahradě zahoukali s větví lýkovce kulíšci: „Kup lůj, kup lůj.“ A někde daleko v křoví se rozlehl chraplavý skřehot: „Ha – ha – ha… ha – ha – ha.“

## 5

Nastalo štiplavé, studené svítání s rudými mraky na světlozelené obloze a s kapkami na kdejakém listě a stéble. Zahradou pofukoval větřík, srážel rosu a shazoval okvětní lístky, zatetelil se nad namoklými pastvisky a zapadl v šerém houští. Na obloze se na chvíli zatřpytily hvězdičky a pak zmizely – rozplynuly se jako bubliny. V tom jitřním tichu bylo s pastviska zřetelně slyšet zurčení potůčku, který plynul po hnědých kamenech, protékal písečnými jamkami, zanikal pod borůvčím a nakonec se vyléval do žlutavého rybníčku s blatouchy a řeřichami.

A tu jakmile zazářil první paprsek, spustili ptáci. Drzá ptačiska, špačci a mynahové, hvízdali na trávníku, ptáčátka jako stehlíci a konopky a konipasi poletovali s větve na větev. Krásný ledňáček se usadil na plotě pastviska a čechral si svou nádheru a tui zazpíval své tři tóny, zasmál se a vyloudil je znovu.

„Jak ti ptáci rámusí,“ říkala si ve spánku Linda. Procházela se s otcem po zeleném palouku, posetém sedmikráskami. Náhle se otec shýbl, rozhrnul traviny a ukázal jí zrovna u nohou ochmýřené klubíčko. „Ach, tati, to je něžňounké.“ Dala dlaně k sobě, uchopila ptáčka a prstem ho pohladila po hlavě. Byl docela krotký. A tu se stala směšná věc. Jak jej hladila, začal se roztahovat a nadýmat, byl stále větší a větší a kulatýma očima se na ni významně usmíval. Už jej ani roztaženými pažemi neudržela a upustila ho do zástěry. Proměnil se v robátko s velkou holou hlavou a zejícím zobákem, který se rozevíral a zase zavíral. Otec se hlučně rozchechtal, a tu procitla a uviděla u okna Burnella, jak s řinkotem vytahuje žaluzii až docela nahoru.

„Nazdar,“ řekl. „Snad jsem tě nevzbudil. Počasí není dnes zrovna nejhorší.“

Byl náramně spokojen. Takovéhle počasí dovršilo jeho koupi. Měl trochu pocit, že si přikoupil i ten hezký den – že jej dostal ještě nádavkem k tomu lacinému domu s pozemkem. Hrnul se do koupelny a Linda se otočila a opřela se o loket, aby si prohlédla pokoj ve dne. Všechen nábytek zapadl už na své místo – všechna ta fidlátka, jak říkala. Dokonce i fotografie stály na římse nad krbem a na poličce nad umyvadlem lahvičky s léky. Šaty měla ležet přes židli – byly to její vycházkové šaty, fialová pelerína a kulatý klobouk s perem. Když tak na ně hleděla, dostala také chuť odejít z toho domu. Viděla se v duchu, jak od nich ode všech odjíždí v bryčce a nikomu nemává.

Už tu byl zpátky Stanley, opásaný ručníkem a všecek vydrhnutý, a plácal se po stehnech. Mokrý ručník pohodil na její klobouk a pelerínu, pak se postavil rovně doprostřed čtverce světla a cvičil. Dýchání zhluboka, předklony, podřepy, unožování. Měl ze svého pevného, poslušného těla takovou radost, že se uhodil do prsou a ulevil si hlučným „Ach“. Ale tou svou úžasnou silou jako by se na míle vzdaloval Lindě. Ležela na bílé zmuchlané posteli a pozorovala ho jako z oblaků.

„Krucihiml!“ vybuchl Stanley; vjel do naškrobené bílé košile a shledal, že mu nějaké trdlo zapjalo límec, a teď je v pasti. Vrávoral k Lindě a mával při tom rukama.

„Vypadáš jako vykrmený krocan,“ řekla mu.

„Vykrmený. No tohle!“ řekl Stanley. „Nemám na sobě ani špetku sádla. Sáhni si.“

„Jako kámen – jako železo,“ dobírala si ho.

„To bys koukala,“ vyprávěl Stanley, jako by to bylo bůhvíjak zajímavé, „co je u nás v klubu korpulentních chlapů. Na mou duši, docela mladí chlapi – tak staří jako já.“ Rozčesával si chundelaté zá­zvorové vlasy do pěšinky, modré vykulené oči upíral do zrcadla a kolena měl pokrčena, protože toaletní stolek byl pro něho vždycky – hrom do toho! – drobet nízký. „Třeba takový malý Wally Bell,“ narovnal se a kartáčem naznačil na sobě ohromnou křivku. „Řeknu ti, že mám úplnou hrůzu…“

„Jen žádné strachy, můj zlatý. Ty neztloustneš. Jsi na to příliš hybný.“

„To bych taky řek,“ prohodil, ukonejšen aspoň po sté, potom vyňal z kapsy perleťový nožík a ořezával si nehty.

„Snídaně, Stanley.“ U dveří stála Beryl. „Lindo, maminka vzkazuje, abys ještě nevstávala.“ Nakoukla dveřmi dovnitř. Do vlasů měla zastrčenu velkou snítku jasmínu.

„Všechno, co jsme včera večer nechali na verandě, dnes ráno přímo mokvá. Měli jste vidět chudáka maminku, jak ždímala stoly a židle. Ale jinak se nic nestalo –“ dodala a po očku mrkla na Stanleye.

„Řeklas Patovi, aby tu byl s bryčkou včas? Do kanceláře je to dobrých šest a půl míle.“

„Už to vidím, jak bude ten časný odjezd do kanceláře vypadat,“ přemýšlela Linda. „To bude shon.“

„Pate! Pate!“ slyšela volat služku. Ale Pat zřejmě nebyl k sehnání; na zahradě mečel stále ten pitomý hlas.

Linda si nelehla, dokud z posledního bouchnutí dveří nepoznala, že Stanley už opravdu odjel.

Později zaslechla ze zahrady děti, jak si hrají. Lotka křičela svým zarputilým, sytým hláskem: „Ke-zie! Isa-belo!“ Stále se zatoulávala nebo se jí druzí zatoulali a k svému úžasu je hned zase objevila za stromem nebo za rohem. „Aha, tady jste.“ Po snídani je vystrčili ven a kázali jim, aby se nevracely domů, dokud je nezavolají. Isabela vozila plný kočárek roztomilých vyšňořených panenek. A Lotce se dostalo toho vyznamenání, že směla jít vedle ní a držet nad obličejem voskové panenky panenčin slunečníček.

„Kampak jdeš, Kezie?“ Isabela toužila jen po tom, uložit jí nějakou robotu a tak ji dostat pod své komando.

„Ale jen tak kousek,“ řekla Kezia…

Potom je už Linda neslyšela. V pokoji je takové prudké světlo. Je vždycky nerada, když jsou žaluzie vytaženy až nahoru, ale ráno je to teprve nesnesitelné. Otočila se ke zdi a jedním prstem lenivě obkreslovala na tapetě mák s listem a stonkem a naditým praskajícím pupencem. Jak jej tak sledovala prstem, mák jako by v tom tichu ožíval. Cítila lepkavé, hebké okvětní lístky, stonek chlupatý jako srstka, drsný list a tuhý, lesklý pupen. Věci jí takhle vždy ožívaly. Nejen takové mohutné, masivní věci jako nábytek, nýbrž i záclony a vzorky na látce a třásně u prošívaných pokrývek a polštářů. Kolikrát už viděla, jak se jí třapce na pokrývce proměňují v komický průvod tanečníků, doprovázených kněžími… Některé třapce totiž vůbec netančily, nýbrž velebně si vykračovaly nachýleny dopředu, jako by se modlily nebo prozpěvovaly. Kolikrát se jí už lahvičky s léky proměnily v řadu panáčků v hnědých cylindrech; a džbán na umyvadle sedával v míse jako tlustý pták v kulatém hnízdě.

„V noci se mi zdálo o ptácích,“ přemýšlela Linda. Co to bylo? Zapomněla. Na tom ožívání věcí bylo nejpodivnější, co všechno dělaly. Poslouchaly napjatě, až se nadýmaly jakýmsi záhadným důležitým vědomím, a když ho byly plny, cítila, jak se usmívají. Ale jejich potutelný tajemný úsměv neplatil jen jí; patřily do tajné společnosti a usmívaly se mezi sebou. Když si někdy ve dne zdřímla, nemohla při procitnutí hnout ani prstem, ba nemohla otočit zrak ani vlevo, ani vpravo, protože tam byly ty věci; když někdy vyšla sama z pokoje a nikdo tam nezůstal, při cvaknutí kliky věděla, že ony ten pokoj zalidňují. A někdy navečer, když byla třeba nahoře a všichni ostatní v přízemí, tak tak že se jim ubránila. Tu nemohla utíkat, nemohla si broukat písničku; i když jen tak ledabyle řekla: „Zatrolený starý náprstek“ – je tím neošálila. Věděly, jaký má strach; viděly, jak odvrací hlavu, když jde kolem zrcadla. Linda mívala vždycky pocit, že něco po ní chtějí, a věděla, že když se poddá a utiší, ba co více, když nadobro zmlkne a znehybní, něco se s ní opravdu stane.

„Teď je tak klidno,“ napadlo ji. Rozevřela oči a slyšela, jak ticho přede svou hebkou nekonečnou pavučinu. Dýchala tak lehounce; skorem ani dýchat nemusila.

Ano, všecinko, i nejmenší, nejdrobnější kousky ožily, takže ani nevnímala postel a vznášela se ve vzduchu. Jenom rozevřenýma dychtivýma očima jako by číhala na někoho, kdo nepřicházel, číhala na něco, co se nestalo.

## 6

U dlouhého prkenného stolu pod oběma okny v kuchyni umývala stará paní Fairfieldová nádobí od snídaně. Kuchyňské okno bylo obráceno na velký trávník, který vedl k zelinářské zahradě a k reveňovým záhonům. Po jedné straně přiléhal trávník k umývárně a prádelně a po tom obíleném přístavku rostla sukovitá réva. Už včera si všimla, že se několik vřetenovitých úponků prodralo trhlinami ve stropě až do umývárny a že všechna okna přístavku jsou hustě lemována nabíranou zelení.

„Vinnou révu mám tuze ráda,“ řekla paní Fairfieldová. „Ale hrozny zde, myslím, nedozrají. Potřebují australské slunce.“ Vzpomněla si, jak trhala Beryl, když byla ještě maličká, na zadní terase jejich tasmanského domu bílé hrozny a jak ji štípl do stehna ohromný červený mravenec. Viděla Beryl v pruhovaných šatičkách s růžovými ramínky, jak strašně vřískala, až se k nim sběhla polovina ulice. A jak jí, holčičce, opuchla noha! „Júú!“ Paní Fairfieldové se při té vzpomínce až zatajil dech. „Chudinka, ta se polekala!“ Stiskla rty a šla si ke kamnům ještě pro horkou vodu. Voda ve velké mýdlové míse kypěla a pěnila růžovými a modrými bublinami. Stará paní Fairfieldová měla ruce až po lokty holé a růžově kropenaté. Měla na sobě šedé foulardové šaty, kvítkované velikými fialovými maceškami, bílou plátěnou zástěru a vysoký čepec z bílého mušelínu v podobě huspeninové formy. U krku měla stříbrný půlměsíček, na němž sedělo pět soviček, a na šíji nosila černou korálkovou šňůrku k hodinkám.

Člověk by ani nevěřil, že v té kuchyni není už dlouhá léta; tolik k ní patřila. Odkládala hrnce tak jistě a přesně, chodila si pohodlně a klidně od kamen ke kredenci, nahlížela do umývárny a špíže, jako by tam nebylo jediného koutku, který by neznala. Když byla hotova, všechno se v kuchyni sladilo do vzorků. Stála uprostřed kuchyně a utírala si ruce do kostkované látky, na rtech jí zářil úsměv; zdálo se jí, že kuchyně vypadá velmi hezky, velmi slušně.

„Mami! Mami! Jsi tam?“ ozvala se Beryl.

„Ano, děvečko. Chceš něco?“

„Ne. Já už jdu,“ a Beryl všecka zardělá vrazila dovnitř a vlekla s sebou dva velké obrazy.

„Mami, co mám jen podniknout s těmi hrůzostrašnými čínskými malbami, které dal Stanleyovi Chung Wah, když přišel na mizinu. Je směšné tvrdit o nich, že mají velkou cenu, vždyť už visely kolik měsíců předtím v Chung Wahově ovocnářství. Nechápu, proč je Stanley mermomocí schovává. Jistě se mu zdají zrovna tak ohavné jako nám, ale to on kvůli rámům,“ dodala pohrdlivě. „Myslí si asi, že mu snad ty rámy někdy něco vynesou.“

„Proč je nepověsíš na chodbě?“ nadhodila paní Fairfieldová; „tam by na ně nebylo tolik vidět.“

„To nejde. Není místa. Rozvěsila jsem tam všechny fotografie jeho kanceláře před stavbou a po ní, podepsané podobenky jeho známých z úřadu; a tu strašnou zvětšeninu Isabely, jak leží v šatičkách na rohožce.“ Zlostnými pohledy slídila po klidné kuchyni. „Už vím, co udělám. Tady to pověsím. Řeknu Stanleyovi, že při stěhování trochu zvlhly a že jsem je prozatím dala sem.“

Přitáhla si židli, vyskočila na ni, vytáhla z kapsy na zástěře kladivo a důkladný hřebík a vší silou tloukla.

„Tak! To stačí. Mami, podej mi ten obraz.“

„Hned, děvečko.“ Matka utírala vyřezávaný ebenový rám.

„Ale, mami, vždyť je nemusíš oprašovat. Oprášit všechny ty dírky by ti trvalo léta.“ Zamračila se nad matčinou hlavou a samou nedůtklivostí se kousla do rtů. Z matčiny důkladnosti by se člověk přímo zbláznil. To je stářím, pomyslila si povýšeně.

Nakonec visely oba obrazy přece vedle sebe. Seskočila s židle a odklidila kladívko.

„Viď, že se tu nevyjímají špatně,“ řekla. „Aspoň na ně kromě Pata a služky nebude musit nikdo koukat – nemám, mami, na tváři pavučinu? Smejčila jsem v té komůrce pod schody a teď mě stále něco šimrá na nose.“

Ale než měla paní Fairfieldová kdy podívat se, Beryl se už otočila. Někdo zaklepal na okno; byla to Linda; pokynula jim hlavou a usmála se. Slyšely, jak cvakla klika u umývárny, a Linda vešla dovnitř. Neměla nic na hlavě; vlasy jí trčely v nakroucených kadeřích a byla zahalena do staré kašmírové šály.

„To mám hlad,“ řekla Linda; „kde bych mohla, mami, dostat něco k snědku? Jsem tu v kuchyni po prvé. Je v ní všude znát maminku; všechno je tu akorát.“

„Já ti uvařím čaj,“ řekla paní Fairfieldová a na rohu stolu jí prostřela čistý ubrousek, „a Beryl se může napít s tebou.“

„Beryl, nechceš ode mne kousek perníku?“ Linda máchla nožem. „Líbí se ti, Beryl, ten dům, když už jsme tady?“

„Ale ano, dům se mi úžasně líbí a zahrada je taky krásná, ale zdá se mi to tu tak zapadlé. Nedovedu si představit, že by sem v tom kodrcavém omnibusu někdo za námi z města přijel, a odtud k nám jistě taky nikdo na návštěvu nepřijde. Tobě je to ovšem jedno, protože –“

„Ale vždyť máme bryčku,“ řekla Linda. „Jen si řekni a Pat tě zaveze do města.“

To byla jistě útěcha, ale přece jen v hloubi srdce Beryl něco tajila, pro co sama nenacházela slov.

„Inu, však ono nás to nezabije,“ odsekla suše, postavila prázdný šálek, vstala a protáhla se. „Půjdu věšet záclony.“ Odběhla a prozpěvovala si:

</section>

<section>

_„Co ptáků je tu na větvích,  
vesele pěje každý z nich…“_

</section>

<section>

„… na větvích, vesele pěje každý z nich…“ Když však došla do jídelny, přestala zpívat a obličej jí strnul; zakabonila se a zesmutněla.

„Vždyť je to jedno, jestli člověk shnije tady nebo někde jinde,“ broukala si zlostně, jak tak zapichovala do rudých šerkových záclon tuhé mosazné špendlíky.

Obě ženy, které zůstaly v kuchyni, byly chvíli zticha. Linda si podpírala tvář prsty a pozorovala matku. Zdálo se jí, že matka, obrácená zády k oknu, obrostlému listím, vypadá úžasně krásně. Pohled na ni skýtal Lindě něco konejšivého, bez čeho, jak cítila, se vůbec neobejde. Potřebuje její vonnou pleť a její měkké líce a ještě měkčí paže a záda. Má ráda, jak se jí kudrnatí vlasy, které má na čele šedivé, na šíji poněkud prokvetlé a ve velkém drdolu pod mušelínovým čepcem jasně hnědé. Matčiny ruce jsou skvostné a oba prsteny, které nosí, jako by jí zarůstaly do krémové kůže. A je stále tak svěží a tak lahodná. Ta stařena nevydrží na těle leč plátno a v zimě v létě se koupe ve studené vodě.

„Nemohla bych něco dělat?“ zeptala se Linda.

„Ne, miláčku. Byla bych ráda, kdybys tak zašla do zahrady a dohlédla na děti; ale ty stejně nepůjdeš.“

„Bodejť bych nešla, ale vždyť víš, že Isabela je rozšafnější než my všechny.“

„Ano, ale Kezia ne,“ řekla paní Fairfieldová.

„Ach což, Kezii už dávno nabral býk na rohy,“ řekla Linda a znovu se zavinula do šály.

Zatím však Kezia jen zahlédla býka otvorem v laťkovém plotě, který odděloval tenisové hřiště od pastviska. Býk se jí tuze nezamlouval, a tak se zase vrátila ovocným sadem a šla po travnatém svahu cestičkou vedle lýkovce, až došla do nepřehledné rozlehlé zahrady. Zdálo se jí, že není možné, aby v té zahradě někdy nezabloudila. Dvakrát se octla u velké železné brány, kterou projeli včera navečer, a potom se pustila alejí, vedoucí k domu, jenže po obou stranách z ní odbočovalo tolik cestiček. Na jedné straně ústily všechny do neproniknutelného chumáče vysokých tmavých stromů a podivných keřů s plochými sametovými listy a ochmýřenými sametovými květy, a když se jimi zatřáslo, bzučely v nich samé včely – to byla strašidelná končina a vůbec ne zahrada. Cestičky tam byly vlhké a jílovité a táhly se přes ně kořeny stromů jako šlépěje nějakých velkých pernatců.

Na druhé straně zahrady byla však zimostrázová obruba a cestičky byly také lemovány zimostrázem, a všechny vedly do stále hlubšího chumlu květin. Rozkvétaly kamélie, bílé a fialové a růžové a zase bílé, žilkované plamínky. Na jasmínu nebylo pro samé bílé chumáče ani vidět listí. Rozkvétaly růže – růže do klopy, bílé růžičky, jenže tak plné hmyzu, že se k nim ani nedalo přivonět, růžové měsíční růže s kotoučem opadalých lístků kolem štěpů, stolístky na tlustých stopkách, mechovky, všude samé poupě, růžově hladké krasavice, které se kadeřavě rozvíraly, a jiné zas tak tmavorudé, že když opadaly, jako by nadobro zčernaly, a jakési skvostně žluté s tenkými červenými stopkami a jasně nachovými lístky.

Byly tam chumáče zvonků a všelijaké čapí nůsky, a byly tam sporýšové stromky a modravé keříky levandule a záhon pelargonií se sametovýma očima a s lístky jako motýlí křídla. Byl tam záhon se samou rezedou a na jiném zase byly macešky – obruby z plnokvětých i planých sedmikrás – a všelijaké třásnité rostliny, které jakživa neviděla.

Plamenice byly vyšší než ona; japonské slunečnice tvořily menší prales. Posadila se na jednu zimostrázovou obrubu. Když člověk hodně přisedl, pěkně se na ní sedělo. Ale uvnitř bylo tolik prachu! Kezia se nahnula, aby se na to podívala, kýchla a třela si nos.

A tu se octla nahoře na zvlněném travnatém svahu, vedoucím k ovocnému sadu… Chvíli se na ten svah dívala; potom si lehla na záda, zavýskla a už se kutálela do husté trávy v sadě, plné květin. Jak tak ležela a čekala, až se přestane všechno motat, usmyslila si, že zajde domů a řekne služce o prázdnou krabičku od sirek. Chtěla babičku něčím překvapit… Nejprve položí dovnitř lístek a na něj fial­ku a potom třeba obloží fialku maličkými bílými karafiáty a pak na ně roztrousí trochu levandule, ale tak, aby hlavičky nebyly zakryty.

Taková překvapení připravovala babičce často a vždycky se jí povedla.

„Babi, nechceš sirku?“

„Ale ano, zrovna ji, děvenko, hledám.“

Babička pomalu vytáhne krabičku a uvnitř uvidí ten obrázek.

„Jemináčku! Tys mě, děvenko, překvapila!“

„Tady ji mohu něčím překvapit každý den,“ přemýšlela, když se v klouzavých střevíčkách drápala po trávě.

Ale když se vracela k domu, přišla na ten ostrůvek uprostřed aleje; rozděloval alej ve dvě ramena, která se před domem zase sbíhala. Ostrůvek byl z vysoko nakupeného drnu. Nahoře rostla jen ohromná rostlina s tlustými šedozelenými, pichlavými listy a zprostřed nich čněl vysoký, silný stvol. Některé listy té rostliny byly tak staré, že se už ani nestáčely vzhůru; ohýbaly se a byly rozpukané a polámané; některé ležely zvadlé na zemi.

Copak to asi je? Něco takového dosud neviděla. Stála a hleděla vyjeveně. A tu zahlédla matku, jak k ní jde po cestičce.

„Mami, co je to?“ otázala se Kezia.

Linda pohlédla na tu tučnou, hrdopyšnou rostlinu s bezcitnými listy a masitým stvolem. Vznášela se vysoko nad nimi, jako by utkvívala v bezvětří, přitom však lpěla pevně v půdě, z níž rostla, jako by měla místo kořenů drápy. Prohnuté listy jako by něco tajily; tupý stvol trčel vzhůru, jako by jím nikdy vítr nezatřásl.

„Kezie, to je aloe,“ řekla matka.

„A kvete někdy?“

„Ano, Kezie,“ Linda se na ni usmála a přivřela oči. „Jednou za sto let.“

## 7

Cestou domů z kanceláře se Stanley Burnell zastavil s bryčkou u lahůdkářství, tam vystoupil a koupil velkou sklenici ústřic. Vedle u Číňana koupil zlaťoučký ananas, a když si povšiml košíku čerstvě načesaných tmavých třešní, kázal Johnovi, aby mu jich taky libru přidal. Ústřice a ananas nacpal pod přední sedadlo, ale třešně si nechal v ruce.

Pomocník Pat seskočil s kozlíku a znovu ho zabalil do hnědé přikrývky.

„Pane Burnelle, zdvihněte nohy, já vám je podložím,“ řekl.

„Výborně! Výborně! To je skvělé!“ řekl Stanley. „A teď alou domů!“

Pat švihl lehce šedku a bryčka se rozjela.

„Prima chlap,“ přemýšlel Stanley. Líbil se mu, jak zpříma sedí na kozlíku v hnědém kabátě a v hnědém tvrďáku. Líbilo se mu, jak ho Pat zabalil, a líbily se mu jeho oči. Není v nich nic podlízavého – jestliže se Stanleymu něco doopravdy protiví, je to podlízavost. Pat vypadá, jako by mu to místo vyhovovalo – je venkoncem šťasten a spokojen.

Šedka šla velmi dobře. Burnell se nemohl dočkat, až bude venku z města. Chtěl být už doma. Ach, bydlit na venkově je skvělé – jakmile se zavře kancelář, hned člověk vypadne z toho dusného města; a ta projížďka na svěžím teplém vzduchu, když člověk ví, že na konci ho čeká jeho dům se zahradou a lukami, s třemi znamenitými kravami a s tolika slepicemi a kachnami, že se vyplatí je chovat, to je skvělé.

Když konečně vyjeli z města a ujížděli po pusté silnici, srdce mu bušilo radostí. Hrábl do sáčku a pustil se do třešní. Jedl je po třech a po čtyřech a pecky vyplivoval přes okraj bryčky. Byly lahodné, buclaté a chladné a neměly na sobě ani skvrnky, ani jizvičky.

Vida, tyhle dvě – na jedné straně černé a na druhé straně bílé, to se povedlo! Úplná srostlá dvojčata. Zastrčil si je do dírky u kabátu. Hrome, co kdyby tak dal hrst tomu chlapíkovi na kozlíku – ale ne, raději ne. Raději počká, až u něho bude trochu déle.

Rozmýšlel, co bude dělat v sobotu odpoledne a v neděli. V sobotu nebude chodit na polední přesnídávku do klubu. Ne, upláchne z kanceláře co nejdřív, a až přijde domů, dá si pár plátků studeného masa a půl hlávky salátu. Přiveze si s sebou odpoledne z města několik kamarádů na tenis. Mnoho ne – nejvýš tak tři. Ostatně Beryl hraje docela dobře… Natáhl pravou paži, zvolna ji ohnul a ohmatal svaly… Koupel, pořádné vydrhnutí, po večeři na terase doutník…

V neděli dopoledne půjdou s dětmi do kostela. A tu si vzpomněl, že si musí v kostele najmout lavici, co možná na sluníčku a hodně vpředu, aby tam ode dveří netáhlo. V duchu se slyšel, jak skvěle prozpěvuje: „Když jsi přemohl _osten_ smrti, otevřels _království_ nebeské _všechněm_ věřícím.“ Na rohu lavice viděl úhlednou tabulku s mosazným okrajem: Pan Stanley Burnell s rodinou… Potom bude celý den s Lindou lenošit… Kráčejí spolu po zahradě, Linda je do něho zavěšena a on jí obšírně vykládá, co zamýšlí dělat v kanceláři příští týden. Slyšel ji, jak říká: „Můj zlatý, to bude, myslím, náramně chytré…“ Hovořit takto s Lindou mu úžasně lahodilo, třebaže co chvíle odbočili od věci.

Hrom aby do toho! Moc rychle zrovna neujíždějí. Pat už zase brzdí. Fuj! To brzdění je ohavné. Cítí je až v žaludku.

Po každé, když se Burnell přiblížil k domovu, přepadl ho prudký strach. Ještě než byl za branou, už volal na každého, kdo byl právě nablízku: „Je všechno v pořádku?“ Nevěřil tomu, dokud neuslyšel Lindu, jak mu říká: „Nazdar! Tak už jsi zase doma?“ To je na tom bydlení na venkově nejhorší – cesta domů se tak zatroleně táhne… Ale už nejsou daleko. Vyjeli na poslední kopec; odtamtud se cesta zvolna svažuje a je to už jenom půl míle.

Pat zašimral šedku bičem po hřbetě a domlouval jí: „Vijé! Vijé!“

Do západu zbývalo jen několik minut. Všechno tkvělo bez hnutí a stápělo se v jasném kovovém světle a z luk na obou stranách proudila mléčná vůně dozrálé trávy. Železná brána byla otevřena. Tryskem jí projeli a už uháněli po aleji a kolem ostrůvku, až stanuli zrovna uprostřed před terasou.

„Byl jste s ní, milostpane, spokojenej?“ řekl Pat, slezl s kozlíku a zazubil se na pána.

„Náramně, Pate,“ řekl Stanley.

Ze zasklených dveří vyšla Linda; v zešeřelém tichu zazněl její hlas. „Nazdar! Tak už jsi zase doma?“

Když ji zaslechl, srdce se mu tak rozbušilo, že by byl málem vyběhl po schodech a popadl ji do náručí.

„Ano, už jsem zase doma. Je všechno v pořádku?“

Pat už odvážel bryčku k postranní bráně, která vedla na dvůr.

„Hej, počkej,“ řekl Burnell. „Podej mi ty dva balíčky.“ Lindě pak řekl: „Přivezl jsem ti sklenici ústřic a ananas,“ jako by jí byl svezl všechnu úrodu světa.

Šli do předsíně; Linda nesla v jedné ruce ústřice a v druhé ananas. Burnell zavřel zasklené dveře, odhodil klobouk, objal ji, přitáhl ji k sobě a políbil ji na temeno hlavy, na uši, na ústa, na oči.

„Ach jé! Ach jé!“ řekla Linda. „Počkej chvilku. Pusť, ať odložím ty hlouposti,“ a položila na vyřezávanou židličku sklenici ústřic a ananas. „Copak to máš v dírce – třešně?“ Vytáhla mu je a pověsila mu je na ucho.

„To nedělej, zlatíčko. Ty jsou pro tebe.“

Sundala mu je tedy zase s ucha. „Dovolíš, abych si je schovala? Zkazily by mi chuť na večeři. Pojď se podívat na děti. Právě večeří.“

Na stole v dětském pokoji byla rozsvícena lampa. Paní Fairfieldová krájela chleba a mazala jej máslem. Všechna tři děvčátka seděla u stolu a měla na sobě velké zástěry s vyšitými jmény. Když přišel otec, který už čekal, že ho políbí, utřely si ústa. Okna byla dokořán; na římse nad krbem stál džbán s lučními květinami a lampa tvořila na stropě velkou měkkou bublinu světla.

„Zdá se mi, máti, že je tu útulno,“ řekl Burnell a zamžoural proti světlu. Isabela a Lotka seděly po stranách, Kezia seděla na dolním konci – čelo stolu bylo prázdné.

„Tam by měl sedět můj chlapec,“ napadlo Stanleye. Sevřel Lindě paží ramena. Bože, jak je hloupý, že je tak šťasten!

„Ano, Stanley, to je. Je tu velmi útulno,“ řekla paní Fairfieldová a krájela Kezii krajíc na „ovečky“.

„Tak co, děti – líbí se vám tu víc než v městě?“

„Ano, líbí,“ řekly všechny tři a Isabela, jako by byla dostala vnuknutí, dodala: „Srdečné díky, tatíčku.“

„Pojď nahoru,“ řekla Linda. „Přinesu ti trepky.“

Ale schody byly tak úzké, že nemohli jít zavěšeni do sebe. V pokoji byla tma. Slyšel, jak jí cinká prsten po římse, když hmatá po sirkách.

„Já mám taky sirky, zlatíčko. Hned rozsvítím svíčky.“

Zatím však přistoupil zezadu k ní, znovu ji objal a přitiskl si její hlavu na rameno.

„Jsem tak hromsky šťasten,“ řekl.

„Opravdu?“ Otočila se, položila mu ruce na prsa a vzhlédla k němu.

„Nevím, co to na mne přišlo,“ omlouval se.

Venku byla už čirá tma a padala rosa. Když zavírala Linda okno, studená rosa jí smočila konečky prstů. Někde daleko zaštěkal pes. „Myslím, že vyjde měsíc,“ řekla.

Jak to řekla a máčela si prsty studenou rosou, měla pocit, jako by už měsíc vyšel – zazdálo se jí, že na ni někdo tak podivně hledí v záplavě studeného světla. Zachvěla se; odstoupila od okna a posadila se na divan vedle Stanleye.

</section>

<section>

V jídelně seděla Beryl na rohožce u plápolajících polen a hrála na kytaru. Vykoupala se a celá se převlékla. Měla teď na sobě bílé mušelínové šaty s černými puntíky a do vlasů si zapíchla růži z černého hedvábí.

</section>

<section>

_„Příroda usnula, milá,  
pryč jsme od lidí.  
Podej mi ruku svou, milá,  
nikdo nás nevidí.“_

</section>

<section>

Hrála a zpívala si jen tak pro sebe, neboť se při hraní a při zpěvu pozorovala. Oheň z krbu jí zářil na střevíce, na brunátné bříško kytary, na bílé prsty…

„Kdybych tak byla já za oknem a podívala se dovnitř a uviděla se, snad bych opravdu užasla,“ napadlo ji. Zahrála doprovod ještě tlumeněji – a už nezpívala, jen poslouchala.

„… Když jsem vás, děvčátko, po prvé uviděl – ach, vy jste ani netušila, že nejste sama – seděla jste s nožkama na rohožce a hrála na kytaru. Bože, na to nemohu zapomenout…“ Beryl pohodila hlavou a znovu se dala do zpěvu:

</section>

<section>

_„I měsíc už zmalátněl…“_

</section>

<section>

Ale tu se ozvalo prudké zabušení na dveře. Služčin zarudlý obličej nakoukl dovnitř.

„Slečno Beryl, já už tady, prosím, musím prostírat.“

„Dobře, Alice,“ řekla Beryl ledovým hlasem. Odložila kytaru do kouta. Alice vrazila dovnitř s těžkým podnosem z černého plechu.

„Ta trouba mi ale dodala,“ řekla. „Nemohu v ní nic upéct.“

„No ne,“ řekla Beryl.

Ne, už to nemohla s tou hloupou holkou vydržet. Utekla do tmavého salonu a procházela se v něm… Ach, je tak neklidná, neklidná. Nad krbem stálo zrcadlo. Opřela se o obě paže a hleděla do zrcadla na svůj bledý stín. Je tak krásná, a nikdo to nevidí, nikdo.

„Pročpak musíš tolik trpět?“ říkal jí obličej v zrcadle. „Vždyť nejsi stvořena pro utrpení… Usměj se!“

Beryl se usmála a usmála se věru tak líbezně, že se usmála znovu – ale tentokrát jen proto, že jí nic jiného nezbývalo.

## 8

„Dobré jitro, paní Jonesová.“

„Á, dobré jitro, paní Smithová. To jsem ráda, že vás vidím. Vzala jste s sebou dětičky?“

„Ano, vzala jsem dvojčátka. Co jsem u vás nebyla, dostala jsem zase maličké, ale přišlo tak náhle, že jsem ani neměla kdy ušít mu šatičky. A tak jsem je nechala doma… Jak se daří vašemu panu manželovi?“

„Děkuji, už docela dobře. Měl totiž hroznou rýmu, ale královna Viktorie – to je, jak víte, má kmotra – mu poslala bednu ananasů a hnedlince se uzdravil. To je vaše nová služka?“

„Ano, jmenuje se Gwen. Mám ji teprve dva dny. Dovol, Gwen, tohle je má přítelkyně paní Smithová.“

„Rukulíbám. Oběd bude až za deset minut.“

„Neměla byste mě, myslím, představovat své služce. To abych se s ní pak bavila.“

„No, ona je u mne spíš společnicí než služkou, a společnice se přece představují, to vím, protože paní Josephsová má taky jednu.“

„Ale to je jedno,“ řekla ledabyle služka, která šlehala ulomenou půlkou věšáku čokoládovou pěnu. Na cementovém schodu se jí oběd krásně pekl. Prostřela ubrus na růžové zahradní sedátko. Před každého položila dva talíře z lístků pelargonie, vidličku ze smrkového jehličí a nůž z větévky. Tři sedmikrásky na vavřínovém listu představovaly sázená vejce, několik muškátových plátků studené hovězí a z hlíny a vody a pampeliškového chmýří tam byly pěkné paštiky a nakonec tam ještě byla čokoládová pěna, kterou si umínila podávat v mušlích, v nichž ji pekla.

„S mými dětmi se netrapte,“ řekla blahosklonně paní Smithová. „Kdybyste jen laskavě vzala tuhle láhev a natočila do ní u vodovodu – chci říci v mlékárně.“

„No dobře,“ řekla Gwen a pošeptala paní Jonesové: „Mám jít po­prosit Alici o trochu opravdového mléka?“

Ale od průčelí domu někdo volal a hodovníci se rozprchli, a roztomilou tabuli i s paštikami a sázenými vejci zanechali na pospas mravencům a starému hlemýždi, který vystrčil své chvějivé růžky přes okraj zahradního sedátka a jal se okusovati jeden talíř z pelargonie.

„Děti, pojďte před dům. Je tu Pip a Rags.“

Troutovi hoši byli ti bratranci, o nichž se Kezia zmínila před povozníkem. Bydlili asi na míli od nich v domku „U Baobabu“. Pip byl na svůj věk vyčouhlý, měl řídké vlasy a bledý obličej, zato Rags byl maličký a tak hubený, že když se svlékl, lopatky mu trčely jako křidélka. Měli zpanchartělé psisko s bleděmodrýma očima a s dlouhým, na konci zahnutým ocasem, které za nimi všude chodilo. Jmenovalo se Čmuchal. Bez přestání Čmuchala česali a kartáčovali a vpravovali do něho všelijaké strašné lektvary, ukuchtěné Pipem, který je tajně schovával v rozbitém džbánu, zakrytém starou pokličkou z kotle. Ani maličký věrný Rags se nesměl podrobně dovědět tajemství těch lektvarů… Vezmi trochu karbolového prášku na zuby, špetku jemně rozetřené síry a k tomu ještě krapet škrobu, aby měl Čmuchal tvrdší srst… Ale to ještě nebylo všechno: Rags měl podezření, že ostatek je střelný prach… Při míchání nesměl nikdy pomáhat, protože to bylo životu nebezpečné… „Kdepak, kdyby ti toho jen kousek vlítl do oka, nadosmrti bys oslepl,“ říkal mu Pip, jak míchal lektvar železnou lžicí. „A když se tím silně uhodí, může to, může, toť se ví – ale nemusí – vybuchnout… Dvě lžíce v petrolejové plechovce stačí zahubit na tisíce blech.“ Ale Čmuchal se ustavičně kousal a olizoval a příšerně zapáchal.

„To proto, že je takový hafan,“ říkal Pip. „Všichni hafani smrdí.“

Troutovi hoši bývali v městě často u Burnellových; a teď, co bydleli v tom hezkém domě s parádní zahradou, teprve se s nimi skamarádili. Ostatně si oba rádi hráli s děvčaty – Pip proto, že je mohl komandovat a Lotce naháněl hrůzu, a Rags z důvodu naprosto ostudného. Měl hrozně rád panenky. Když panenka spala, koukal na ni, něco jí šuškal a nesměle se usmíval, a všecek zářil, když směl některou pochovat…

„Obemkni ji oběma rukama. Nedrž je tak strnule. Upustíš ji,“ říkala mu přísně Isabela.

Stáli na terase a drželi Čmuchala, který chtěl do domu, ale nesměl, protože Linda měla hodné psy nerada.

„My jsme přijeli s matinkou omnibusem,“ říkali, „a zůstaneme u vás přes celé odpoledne. Přinesli jsme tetě Lindě marcipánový bochník. Pekla ho naše Minnie. Je samý oříšek.“

„Já jsem loupal mandle,“ řekl Pip. „Hmátl jsem do kastrolu s horkou vodou, vylovil je a zmáčkl a mandle vyletovaly ze slupek až do stropu. Viď, Ragsi?“

Rags přisvědčil. „Když u nás pečou koláče,“ mluvil Pip, „zůstaneme s Ragsem vždycky v kuchyni, já dostanu mísu a on lžíci a metlu na sníh. Nejlepší je piškotový dort. Ten je vám samá pěna.“

Sběhl s terasy na trávník, opřel ruce o trávu, nahnul se dopředu, ale stojku přece nepostavil.

„Ten trávník je hrbolatý,“ řekl. „Na stojku musí být rovina. U nás obejdu po rukou kolem celého baobabového stromu. Viď, Ragsi?“

„Skoro,“ hlesl Rags.

„Udělej stojku na terase. Ta je rovná,“ řekla Kezia.

„Ty chytrá,“ řekl Pip. „Ta se musí dělat na měkkém. Protože když se člověk převrátí a spadne dopředu, něco mu v zádech rupne a praskne. Tatíček mi to říkal.“

„Hrajme si na něco,“ řekla Kezia.

„Dobrá,“ vyhrkla Isabela, „zahrajme si na nemocnici. Já budu ošetřovatelka a Pip bude třeba doktor a ty, Lotka a Rags nemocní.“

Lotce se do toho nechtělo, protože posledně jí Pip něco vmáčkl do krku a hrozně to bolelo.

„Kyš, kyš,“ posmíval se Pip. „Vždyť to byla jenom šťáva z mandarinkové slupky.“

„Tak si hrajme na nóbl rodinu,“ řekla Isabela. „Pip bude tatínkem a vy budete naše milé dětičky.“

„Na nóbl rodinu si nerada hraji,“ řekla Kezia. „To musíme jít vždyc­ky za ruku do kostela, a když se vrátíme, hned jdeme spát.“

Najednou vytáhl Pip z kapsy usmrkaný kapesník. „Čmuchale! Sem pojď, panáčku,“ křikl na něho. Ale Čmuchal se jako obyčejně hleděl schlíple odkrást. Pip naň vyskočil a zmáčkl si ho koleny.

„Ragsi, drž mu pevně hlavu,“ řekl a uvázal Čmuchalovi na hlavu kapesník tak, že mu cíp nahoře směšně trčel.

„Nač to?“ zeptala se Lotka.

„Víš, to je, aby mu rostly uši víc u hlavy,“ řekl Pip. „Všem hafanům trčí uši dozadu. Ale Čmuchal je má trochu moc měkké.“

„Já vím,“ řekla Kezia. „Vždycky se mu tak odchlipují. A to je mi protivné.“

Čmuchal si lehl, pokusil se chabě stáhnout si tlapou kapesník, ale když to nešlo, ploužil se za dětmi a všecek se třásl hanbou.

## 9

Přišel za nimi houpavým krokem Pat; v ruce držel sekerku, která se na slunci třpytila.

„Pojďte se mnou,“ řekl dětem, „já vám ukáži, jak stínají irští králové kachně hlavu.“

Ucouvli – nevěřili mu; Troutovi chlapci ostatně Pata ještě nikdy neviděli.

„Jen pojďte,“ domlouval jim a s úsměvem podával Kezii ruku.

„Hlavu opravdové kachny? Tam z pastviska?“

„Ano,“ řekl Pat. Vložila mu ruku do tvrdé, suché dlaně a Pat zastrčil sekeru za opasek a druhou napřáhl k Ragsovi. Měl rád malé děti.

„Já raději podržím Čmuchala za hlavu, kdyby snad tekla krev,“ řekl Pip, „protože jak uvidí krev, hrozně se rozlítí.“ Rozběhl se napřed a táhl Čmuchala za kapesník.

„Co myslíte, máme tam jít?“ zašeptala Isabela. „Vždyť jsme se nikoho neptaly.“

Na dolním konci ovocného sadu byla v laťkovém plotě vrátka. Za nimi byl příkrý břeh k mostu přes potok, a když se přes něj přešlo na druhý břeh, octl se člověk na kraji pastviska. Stará stáj na první louce byla proměněna v kurník. Slepice byly zatoulány po celé louce až k dolíku s hnojištěm, ale kachny se držely na potoce pod mostem.

Přes potok přečnívaly velké keře s rudým listím, žlutými květy a chumáči ostružin. Místy byl potok široký a mělký, jinde se zase přeléval do hlubokých tůněk se zpěněnými okraji a rejdivými bublinami. V těchto tůňkách se usadily velké bílé kachny a tam u břehů, zarostlých plevelem, plavaly a cákaly.

Plavaly sem a tam a načechrávaly si nádherná prsíčka a s nimi plavaly sem tam po potoce ještě jiné kachny se stejně nádhernými prsíčky a žlutými zobáky.

„Tamhle je to malé irské loďstvo,“ řekl Pat, „jen se koukněte na toho starého admirála, jaký má zelený krk, a na ocase má vlajkový stožár.“

Vytáhl z kapsy hrst zrní a pustil se loudavě ke kurníku; slaměný klobouk s natrženou střechou si stáhl do očí.

„Li! Li-li-li-li-“ volal.

„Kva! Kva-kva-kva-kva-“ odpovídaly kachny, zamířily k břehu, mávaly křídly a drápaly se z vody a dlouhým kolébavým pochodem táhly za ním. Vábil je, dělal, jako by rozhazoval zrní, potřásal jím v hrsti a volal na ně, až se kolem něho shlukly do bílého chumáče.

Slepice zaslechly zdaleka ten rámus a hned se také po pastvisku sbíhaly – hlavu vystrkovaly dopředu, rozpínaly křídla a nohy táhly hloupě za sebou, jak to slepice umějí; přibíhaly a durdily se.

Tu rozhodil Pat zrní a kachny je žravě sezobávaly. Hbitě se shýbl, popadl dvě, pod každou paži si dal jednu a rázným krokem šel k dětem. Všechny kromě Pipa se polekaly jejich trčících hlav a vy­kulených očí.

„Pojďte, vy blázínci,“ křikl na ně, „vždyť nekoušou. Nemají zuby. Mají v zobáku jen tyhle dvě dírky, a těma dýchají.“

„Podržte mi, prosím vás, jednu, než tu druhou odpravím,“ řekl Pat. Pip pustil Čmuchala. „Beze všeho. Beze všeho. Dejte mi jednu. Aťsi sebou škube, mně je to jedno.“

Když mu dal Pat do náručí ten bílý žok, div se nerozplakal radostí.

U dvířek do kurníka byl starý špalek. Pat chmátl kachnu za nohy, položil ji na špalek a vzápětí švihl sekerou a hlava odlétla od špalku. Krev mu vytryskla přes peří až na ruku.

Když uviděly děti krev, už se nebály. Shlukly se kolem něho a vřískaly. Dokonce přiběhla i Isabela a křičela: „Krev! Krev!“ Pip nadobro zapomněl na svou kachnu. Odhodil ji a hulákal: „Já jsem to viděl! Já jsem to viděl,“ a poskakoval kolem špalku.

Rags, jemuž zbledly líce jako pergamen, přiběhl k hlavičce, vystrčil prst, jako by se jí chtěl dotknout, potom jím zase couvl a znovu jej vystrčil. Všecek se třásl.

I Lotka, polekaná Lotička, se dala do smíchu, ukazovala na kachnu a pištěla: „Koukej, Kezie, koukej.“

„Dejte pozor!“ křikl Pat. Postavil kachní tělo a to se začalo kolébat – tam, kde kdysi byla hlava, stříkala z něho krev – a bez hlesu šmaťchalo k příkrému břehu nad potokem… To byl vrcholný zázrak.

„Vidíte to? Vidíte to?“ křičel Pip. Rejdil mezi děvčaty a tahal je za zástěry.

„Je to jako malá lokomotiva. Jako nějaká legrační lokomotiva,“ vypískla Isabela.

Ale Kezia se náhle vrhla k Patovi, obemkla mu nohy a hlavu mu pevně zaryla do kolen.

„Dejte jí hlavu zpátky! Dejte jí hlavu zpátky!“ vřeštěla.

Když se shýbl, aby ji odstrčil, nepustila ho, ani neodtáhla hlavu. Držela se ho vší silou a vzlykala: „Hlavu zpátky! Hlavu zpátky!“, až se to rozléhalo jako nějaké divné škytání.

„Už se zastavila. Převalila se. Je po ní,“ řekl Pip.

Pat si přitáhl Kezii do náručí. Slaměný klobouček jí spadl z hlavy, ale nenechala si pohlédnout do obličeje. Ne, přitiskla se mu obličejem k rameni a ruce mu sepjala kolem krku.

Děti přestaly právě tak náhle vřískat, jako začaly. Stály kolem mrtvé kachny. Rags se už hlavy nebál. Klekl si a pohladil ji.

„Myslím, že ta hlava ještě není mrtva,“ řekl. „Co myslíte, zůstala by na živu, kdybych jí dal napít?“

Ale Pip se naň dopálil: „Ale jdi! Ty děcko!“ Hvízdl na Čmuchala a odešel.

Když přistoupila Isabela k Lotce, Lotka sebou uškubla.

„Pročpak na mne, Isabelo, pořád saháš?“

„No tak,“ řekl Pat Kezii. „Copak je, slečinko?“

Natáhla ruce a sáhla mu na uši. Něco nahmatala. Zvolna zdvihla roztřesený obličej a podívala se. Pat měl v uších zlaté náušničky. To vůbec nevěděla, že muži nosí náušnice. Velmi nad tím užasla.

„Dají se nasazovat a sundávat?“ otázala se stísněným hlasem.

## 10

Tam doma v teplé uklizené kuchyni chystala služka Alice svačinu. Byla „vyfrnknuta“. Měla na sobě šaty z černé vlněné látky, začpělé pod paží, bílou zástěru jako široký arch papíru, a ve vlasech krajkovou stužku, připíchnutou dvěma jantarovými vlásenkami. Přezula si též pohodlné pletené bačkory a obula si kožené, které ji na malíku tlačily přímo hrozně na kuří oko…

V kuchyni bylo teplo. Masařka bzučela, z kotle se valila běloučká pára, a jak voda bublala, víko ustavičně drnčelo. V teplém vzduchu tikaly zvolna a rozvážně hodiny, jako když stařena plete a cinká jehlicemi, a občas – bůhví proč, venku přece ani nezafouklo – roleta vylítla ven a zase zpátky a ťukla do okna.

Alice dělala řeřišnicové chlebíčky. Na stole měla hroudu másla, bochník chleba a v bílém šátku hromádku řeřišnice.

Ale o talíř s máslem měla opřenu špinavou, zamaštěnou knížku s rozviklaným hřbetem a ohnutými rohy, a jak třela máslo, četla:

„Šváby táhnoucí pohřební vůz viděti je zlé znamení. Znamená smrt někoho blízkého nebo drahého, buď otce, manžela, bratra, syna, nebo ženicha. Šváby pozpátku lézti viděti znamená smrt z uhoření nebo pádu z velké výšky, na příklad ze schodů, z lešení ap.

Pavouky po sobě lézti viděti je dobré znamení. Znamená mnoho peněz v nejbližší době. U těhotné možno se nadáti lehkého slehnutí. V šestém měsíci dlužno však vystříhati se darovaných plžů a raků…“

</section>

<section>

_„Co ptáků je tu na větvích…“_

</section>

<section>

Aby do toho! Už zas slečna Beryl! Alice pustila nůž a zastrčila snář pod talíř s máslem. Ale neměla už kdy dobře ho schovat. Beryl vběhla do kuchyně a rovnou ke stolu a kápla zrovna na ty umaštěné oslí rohy. Alice viděla, jak se slečna Beryl významně usmála, vyhrnula obočí a zabodla do snáře zrak, jako by si nebyla jista, co to asi je. Umínila si, že když se jí slečna Beryl na to zeptá, odpoví jí: „To se jich, slečinko, vůbec netejká.“ Věděla však, že se jí slečna Beryl nezeptá.

Alice byla vlastně mírné stvoření, ale měla v zásobě úžasná odseknutí na otázky, o kterých věděla, že jí je nikdo nedá. Sestavovat je a přemílat znovu a znovu v hlavě jí působilo zrovna takové potěšení, jako kdyby je vyřkla. Jenom to ji udržovalo při životě i na takových místech, kde ji tak sekýrovali, že si ani netroufala ulehnout s krabičkou sirek na židli vedle sebe, aby jim, jak se říká, ve spaní ne­ukousala hlavičky.

„Poslyšte, Alice,“ řekla slečna Beryl. „K svačině budeme mít hosta, ohřejte tedy, prosím, ty režné placky od včerejška. A dejte na stůl také ovocné řezy a bábovku. A nezapomeňte dát pod talíře dečky – ano? Včera jste zapomněla a svačina vypadala tak ošklivě a sprostě. A ještě něco, Alice, nedávejte už k svačině na čajovou konvici ten hrozně starý růžově zelený příklop. Ten je jen na ráno. Vlastně by se měl nechávat jen do kuchyně – je už tak chatrný, a docela čpí. Dejte na stůl ten japonský. Rozuměla jste, co?“

Slečna Beryl domluvila.

</section>

<section>

_„Vesele pěje každý z nich…“_

</section>

<section>

zpívala, když vycházela z kuchyně, a měla radost z toho, jak to s Alicí řízně umí.

Ach, Alice zuřila. Není taková, aby se jí nemohlo nic říci, ale tón, jakým s ní mluví slečna Beryl, ten nesnese. Ne, nesnese. Jak se říká, všechno se v ní vzpříčí a celá se třese. U slečny Beryl je nejprotivnější, že ji tak ponižuje. Mluví s Alicí zvláštním hlasem, jako by tam Alice ani nebyla; a nikdy se na ni nerozzlobí – ne, nikdy. I když třeba Alice něco upustí nebo na něco důležitého zapomene, slečna Beryl jako by s tím už předem počítala.

„Prosím vás pěkně, paní Burnellová,“ říkala pomyslná Alice, když mazala na placky máslo, „ať mi raděj slečna Beryl neporoučí. Jsem třeba jen sprostá holka, která neumí hrát na kytaru, ale…“

Tato poslední špička se jí tak zalíbila, že se zase uklidnila.

Když otvírala dveře do jídelny, zaslechla: „Nezbude než rukávy nadobro ustřihnout a místo nich vsadit přes ramena široký pruh černého atlasu…“

## 11

Když postavila Alice kachnu před Stanleye Burnella, kachna vůbec nevypadala na to, že by byla někdy měla hlavu. Ležela na modré míse s krásně do zlatova opečenou rezignací – nohy měla svázány provázkem a kolem dokola byla ověnčena kuličkami nádivky.

Bylo těžko říci, která z nich byla na pohled víc do zlatova opečena, zdali Alice či kachna; obě měly sytou barvu a obě byly stejně blyštivé a zaoblené. Jenže Alice byla sytě rudá a kachna, ta byla zase mahagonová.

Burnell přelétl zrakem ostří dranžírovacího nože. Zakládal si na svém dranžírování, na tom, jak mistrovsky to dovede. Viděl nerad, když dranžírovala žena, ženské to dělají příliš pomalu a je jim to, zdá se, jedno, jak potom maso vypadá. To on zase ne; dával si na tom vždy hodně záležet, když krájel tenounké plátky studeného hovězího, tak akorát silná kolečka skopového, nebo když s bezvadnou přesností rozkrajoval kuře nebo kachnu…

„To je první kus z domácího chovu?“ otázal se, třebaže dobře věděl, že je.

„Ano, nepřišel řezník. Zjistily jsme, že chodí jen dvakrát za týden.“

Ale omlouvat se bylo zbytečné. Byla to báječná kachna. To ani nebylo maso, to byla jakási přenádherná huspenina. „Otec by prohlásil,“ řekl Burnell, „že to byl jistě jeden z těch opeřenců, kterým matka v dětství hrávala na flétnu. A sladké melodie toho libozvučného nástroje tak zapůsobily na duši útlého mláděte… Nechceš ještě, Beryl? My dva jediní z celého domu máme pořádný smysl pro jídlo. Jsem ochoten prohlásit třeba přísežně, že mám rád dobré jídlo.“

Čaj se podával v saloně a Beryl, která se bůhví proč chovala k Stanleyovi, co přijel domů, velmi roztomile, navrhla, aby si zahráli cribbage. Usedli ke stolku u otevřeného okna. Paní Fairfieldová zmizela a Linda ležela v houpací židli s rukama za hlavou a pohupovala se.

„Lindo, ty nepotřebuješ světlo, viď?“ řekla Beryl. Posunula velkou lampu tak, že seděla v jejím měkkém světle.

Jak daleko připadali Lindě oba dva, když tak seděla a houpala se. Zelený stolek, lesklé karty, Stanleyovy velké ruce a Beryliny maličké, to všechno jako by tvořilo jedinou tajemnou hudební větu. Stanley, v svých tmavých šatech tak mohutný a statný, si klidně hověl a Beryl pohazovala svou světlou kšticí a špulila rty. Kolem krku měla proti svému zvyku sametovou stužku. Jaksi ji to celou měnilo – dodávalo to jejímu obličeji jiný vzhled – ale půvabný, tak usoudila Linda. V pokoji voněly arony; v krbu jich stály dva velké džbány.

„Patnáct dva – patnáct čtyři – a párek je šest a trojka je devět,“ řekl Stanley tak rozvážně, jako by počítal ovce.

„Já mám jen dva párky,“ řekla Beryl a zatvářila se nešťastně, neboť věděla, jak rád Stanley vyhrává.

Zapichovací kolíky na označování bodů ve hře jsou jako dvě osůb­ky, které jdou spolu po cestě; na zatáčce ostře zahnou a zase se vracejí. Pronásledují se. Neštvou se tuze vpřed, spíše chtějí být poblíž, aby mohly spolu hovořit – snad chtějí být jen blízko sebe, tak je to.

Jenže jeden z nich je stále nedočkavý, a když už druhý dochází, hned poskočí dopředu a nedá si říci. Snad se ten bílý kolík bojí červeného, nebo je snad tak bezcitný, že neposkytne druhému ani čas, aby promluvil…

Beryl měla ve výstřihu kytičku macešek, a když se jednu chvíli octly kolíky vedle sebe, naklonila se nad ně a macešky jí vypadly a přikryly je.

„Věčná škoda,“ řekla, když zdvihla macešky. „Zrovna když by si byli mohli padnout do náručí.“

„Sbohem, děvče,“ zasmál se Stanley a červený kolík už zase poskočil.

Salon byl dlouhý a úzký a vedly z něho zasklené dveře na terasu. Na žlutých tapetách byl vzorek s pozlacenými růžemi a nábytek z majetku staré paní Fairfieldové byl tmavý a jednoduchý. O stěnu se opíralo malé piano, jehož vyřezávaná přední deska byla podložena žlutým vyšívaným hedvábím. Nad ním visel olejový obrázek velkého chumáče jakoby žasnoucích barvínků, který namalovala Beryl. Každý kvítek byl veliký jako miska a uprostřed měl jakoby užaslé, černě lemované oko. Ale salon ještě nebyl zařízen. Stanley si vzal do hlavy, že opatří chesterfieldskou pohovku a dvě pořádná křesla. Lindě se salon lépe zamlouval takto…

Oknem vlétly dvě velké můry a zakroužily kolem lampy.

„Odlétněte, než bude pozdě. Odlétněte zase ven.“

Kroužily kolem dokola; jako by na svých tichých křídlech přinášely dovnitř klid a měsíční záři…

„Já mám dva krále,“ řekl Stanley. „Hodí se ti to?“

„Proč ne,“ řekla Beryl.

Linda se přestala houpat a vstala. Stanley se po ní ohlédl.

„Je ti něco, zlatíčko?“

„Ne, nic. Jdu za maminkou.“

Vyšla ze salonu, stoupla si pod schody a zavolala, ale matka se jí ozvala z terasy.

Měsíc, který Lotka s Kezií viděly z povozníkova valníku, byl zrovna v úplňku a dům, zahrada, stařena i Linda se stápěly v oslnivé záři.

„Dívala jsem se na aloi,“ řekla paní Fairfieldová. „Myslím, že letos rozkvete. Pohleď tamhle na vrcholek. Jsou to pupeny, nebo je to jen tím světlem?“

Jak tam stály na schodech, vysoký travnatý násep, na němž aloe spočívala, vzdouval se jako vlna a aloe na něm plynula jako loď se zdviženými vesly. Na zdvižených veslech ulpívala jasná měsíční záře jako voda a zelená vlna se třpytila rosou.

„Máš také ten pocit,“ řekla Linda a mluvila na matku tím zvláštním hlasem, jímž spolu hovoří ženy v noci, jako by mluvily ze spaní nebo odněkud z jeskyně – „Nemáš pocit, že připlouvá k nám?“

Zdálo se jí, že ji vytáhli ze studené vody na tu loď se zdviženými vesly a pučícím stěžněm. A tu vesla ráz naráz zabrala. Odjížděli daleko až za vrcholky zahradních stromů, za louky i keře za nimi. Och, slyšela se, jak volá na veslaře: „Rychleji! Rychleji!“

Ten sen byl mnohem skutečnější než to, že se spolu vrátí do domu, kde spí děti a kde Stanley a Beryl hrají cribbage.

„Myslím, že jsou to pupeny,“ řekla. „Pojďme, mami, do zahrady. Ta aloe se mi líbí. Líbí se mi zde ze všeho nejvíce. Jsem přesvědčena, že se na ni budu pamatovat ještě dávno potom, když už na všechno ostatní zapomenu.“

Položila matce ruku na rámě a šly spolu po schodech kolem ostrůvku až na hlavní alej, která vedla k přední bráně.

Když se zadívala na aloi zdola, uviděla dlouhé špičaté ostny, lemující její listy, až jí nad tím srdce strnulo… Líbily se jí zvlášť ty dlouhé špičaté ostny… Přiblížit se k té lodi nebo ji sledovat, to si nikdo netroufne.

„Ani můj novofoundlanďan,“ napadlo ji, „kterého mám ve dne tak ráda.“

Má ho vskutku velmi ráda, zahrnuje ho samou láskou a obdivem a úctou. Ach, jako nikoho na světě. Zná ho do nejmenších záhybů. Je vtělená pravdomluvnost a poctivost a při všech svých praktických zkušenostech je hrozně prostoduchý, hned se rozzáří, hned se zas urazí.

Kdyby se jen po ní tak nesápal a nehafal na ni a nedíval se na ni tím dychtivým, oddaným pohledem! Je na ni příliš silný; už od malička nemá ráda, když někdo na ni doráží. Někdy ji děsí – opravdu děsí. Jen tak tak, že pronikavě nezavřískne: „Ty mě přivádíš do hrobu.“ Tu mívá chuť říkat mu nejsprostší, nejhnusnější věci…

„Vždyť víš, jak jsem slaboučká. Víš stejně jako já, že mám churavé srdce a že mohu každou chvíli umřít. Přivedla jsem už na svět tři pořádné cvalíky…“

Ano, ano, je to pravda. Linda utrhla ruku s matčiny paže. Při vší lásce a obdivu a úctě ho přece jen nenávidí. Ach, jak je k ní vždycky po takových věcech něžný, jak poddajný, jak ohleduplný. Všechno by pro ni učinil; otročil by jí… Linda se slyšela, jak říká slabým hlasem:

„Stanley, rozsviť mi laskavě svíčku.“

A slyšela ho, jak jí vesele odpovídá. „To víš, zlatíčko.“ A už skáče z postele, jako by pro ni chtěl skočit na měsíc.

Nikdy jí to nebylo tak zřejmé jako v tu chvíli. Tu jsou všechny city, které k němu chová, zřetelné a určité a všechny stejně pravdivé. A tu zase je ten druhý, zrovna tak skutečný cit – záští. Hned by své city složila do balíčků a odevzdala je Stanleyovi. Podá mu i ten poslední a překvapí ho jím. Už ho vidí, jak ho otvírá a poulí na něj oči…

Hladila se po založených rukou a potichu se rozesmála. Život je tak bláznivý – k smíchu, přímo k smíchu. A k čemu je vůbec u ní ta šílená touha žít? Vždyť je to opravdu šílená touha, přemýšlela s uštěpačným smíchem.

„Nač se tak něžně opatruji? Budu rodit stále děti a Stanley bude stále vydělávat a děti budou stále větší a větší budou také zahrady, a v nich budu mít na vybranou celé flotily aloí.“

Procházela se se sklopenou hlavou a na nic nehleděla. Tu náhle zvedla zrak a rozhlédla se. Stály u červenobílých kaméliových stromů. Jak krásné je husté tmavé listí, světle žíhané, a mezi nimi posazené kulaté květy jako červenobílí ptáci. Linda utrhla kousek sporýše, rozemnula jej a napřáhla ruku k matce.

„To je lahoda,“ řekla stařena. „Je ti zima, děvečko? Ty se třeseš. Ano, ruce máš studené. Pojďme raději domů.“

„Nač jsi myslila?“ řekla Linda. „Pověz mi.“

„Vlastně jsem na nic nemyslila. Když jsme šly kolem sadu, přemýšlela jsem, jak asi vypadají ovocné stromy a budeme-li na podzim hodně zavařovat. V zelinářské zahradě jsou nádherné zdravé rybízy. Dnes jsem si jich všimla. Ráda bych ty police ve špížce pořádně zásobila naší zavařeninou…“

## 12

> _„Má drahá Nan,_

> _nemysli si o mně, že jsem tak nafoukaná, protože jsem Ti dosud nenapsala. Neměla jsem, má milá, ještě volné chvilky a jsem dosud tak utahaná, že sotva udržím pero v ruce._

> _Tak se tedy ta hrozná věc přece stala. Skutečně jsme opustili vír velkoměsta a nevím, zdali se tam ještě někdy vrátíme, protože švagr koupil tento dům, jak říká, ‚se vším příslušenstvím‘._

> _Po jedné stránce se mi tím ovšem hrozně ulevilo, protože co u nich bydlím, stále vyhrožoval, že se usadí na venkově – a to musím říci, ten dům se zahradou je hrozně hezký – je milionkrát lepší než nějaká hrozná špelunka v městě._

> _Ale jsem tu, má milá, pohřbena. To slovo pohřbena ještě nic nevystihuje._

> _Máme sice sousedy, ale jsou to samí sedláci – takoví klackové, kteří po celý den jenom dojí, a dvě příšerné ženské s králičími zuby, které nám při stěhování přinesly trochu placek a nabídly se, že nám rády pomohou. Ale sestra, která žije na míli daleko od nás, nezná tu živé duše, a tak jsem přesvědčena, že ani my se tu s nikým neseznámíme. To je jisté, že z města sem za námi nikdo jezdit nebude. Jezdí tu sice omnibus, ale je to taková hrozná rachotina s černými koženými sedadly, že by v ní žádný normální člověk za nic na světě neujel šest mil._

> _To je život. Smutný konec to potkal chudinku Beryl. Za pár let bude ze mne příšerná stará škatule a přijdu za tebou ve voskovaném plášti a na hlavě budu mít námořnický klobouk, přivázaný hedvábným cestovním šálem. Hezounké!_

> _Stanley říká, že když jsme se usadili – a po tom strašném týdnu, jaký jsem ještě nezažila, jsme už vskutku usazeni – přivede sem vždycky v sobotu odpoledne na tenis několik známých z klubu. Už dnes nám slíbil dva – to bude něco! Jenže kdybys, má milá, viděla Stanleyovy známé z klubu… obtloustlí, takoví, že bez vesty vypadají náramně neslušně – prsty na nohou mívají pokřiveny – když se chodí po kurtu v bílých střevících, je to tak nápadné. A co chvíle si potahují kalhoty – vždyť to znáš – a třískají raketami po samých mátohách._

> _Loni v létě jsem s nimi v klubu hrávala a budeš jistě hned vědět, co jsou zač, když ti řeknu, že když jsem tam byla asi tak po třetí, všichni mi říkali slečno Beryl. Trudno je na světě. Mamince se tu velmi líbí, jenže až já budu tak stará jako maminka, budu také ráda vysedávat na sluníčku a loupat do mísy hrách. Ale teď ještě ne – ne – ne._

> _Co si o tom všem myslí Linda, o tom nemám jako obyčejně potuchy. Je stále stejně záhadná…_

> _Má milá, znáš ty mé bílé saténové šaty! Vypárala jsem z nich rukávy a na ramena jsem si dala pruhy z černého atlasu a dva rudé máky z chapeau[^3] mé milené sestry. Podařily se mi, ale kdy je navléknu, to nevím.“_

</section>

<section>

Beryl psala tento dopis u stolku ve svém pokoji. Po jedné stránce je to ovšem všechno pravda, ale na druhé straně je to zase ukrutná hloupost a ani zbla tomu nevěří. Ne, tak to není. Cítí to všechno, ale ne tak.

To její druhá bytost napsala ten dopis, její vlastní bytost to nejen nudí, nýbrž přímo pohoršuje.

„Povídavý a pitomý,“ řekla její vlastní bytost. A přece věděla, že jej odešle a že bude Nan vždycky psát takové tlachy. Je to vlastně jen slaboučká ukázka dopisů, jaké zpravidla píše.

Beryl se opřela lokty o stůl a přečetla si dopis znovu. Z listu jako by k ní doléhal hlas toho dopisu. Slábl jako vysoký, prudce vyrážený hlas v telefonu s jakýmsi podrážděným nádechem. Ach, jak se jí dnes hnusí!

„Ty máš v sobě vždycky tolik ohně,“ říkala jí Nan Pymová. „Proto na tebe mužští tak jdou.“ Na Nan, která byla statné brunátné děvčisko s tučnými kýtami, mužští vůbec nešli, a tak dodávala drobet smutně: „Nechápu jenom, jak to dokážeš. Ty už to nejspíš máš v povaze.“

Nesmysl. Pitomost. Vždyť to vůbec nemá v povaze. Pane na nebi, kdyby se tak někdy ukázala před Nan Pymovou, jaká je ve skutečnosti, Nannie by leknutím vyskočila z okna… Má milá, znáš ty mé bílé saténové… Beryl sklapla dopisní mapu.

Vyskočila a zpola vědomky a zpola nevědomky byla puzena k zrcadlu.

Stála tam štíhlá dívka v bílých šatech – v bílé šerkové sukni a v bílé hedvábné blůze, útlé boky pevně utaženy řemenem.

Obličej má srdcovitý, široké čelo a špičatou bradu – ale ne zase příliš špičatou. Oči, oči, ty jsou na ní nejlepší, mají takovou nezvyklou barvu – zelenavě modrou se zlatými tečkami.

Má krásné černé obočí a dlouhé brvy – tak dlouhé, že když jí spočívají na lících, přímo se na nich odráží světlo, jak jí kdysi někdo řekl.

Ústa má dosti velká. Příliš velká? To zase ne. Spodní ret jí poněkud přečnívá, cucává si jej tak, že je to – jak jí zas někdo jiný řekl – přímo kouzelné.

Nos, ten je u ní nejhorší. Ne že by byl škaredý. Ale není ani zdaleka tak pěkný jako Lindin. Linda, ta má opravdu skvělý nosík. Její je rozpláclý – ne nějak zvlášť. A nejspíš tu rozpláclost ještě přepíná jen proto, že je to její nos, a ona se soudí tak přísně. Zmáčkla si jej palcem a ukazováčkem a drobet se ušklíbla.

Krásné, krásné vlasy. A co jich je. Mají barvu právě spadlého listí, jsou hnědé a rudé a zahrávají do žluta. Když si je splete do dlouhého copu, cítí je v kříži, jak jsou těžké, když skloní hlavu dozadu, a ráda je mívá rozpuštěny na nahých ramenou. „Ano, už je to tak, má milá, jsi opravdu rozkošné stvořeníčko.“

Při těch slovech se jí vzedmula hruď, samou rozkoší hluboce vdechla a přivřela oči.

Ale jak se tak dívala, úsměv jí vyprchal se rtů i z očí. Ach bože, už zase je v tom, už zase hraje tu starou komedii. Neupřímná – jako vždycky neupřímná. Neupřímná, jako když psala Nan Pymové. Ne­upřímná i teď, když je sama.

Co s ní má ten tvor v zrcadle společného a proč tak upřeně hledí? Svezla se k boku postele a hlavu zabořila do paží.

„Ach,“ naříkala, „je mi tak bídně, až hrůza bídně. Vím, že jsem hloupá a zlá a ješitná, stále jen hraji komedii. Nejsem ani na chvíli sama sebou.“ A zřetelně, zřetelně viděla svou neupřímnou bytost, jak běhá nahoru a dolů po schodech, jak vyráží zvláštní trylkový smích, když jsou v domě hosté a když je u večeře nějaký muž, jak se staví pod lampu, aby viděl, jak jí září vlasy, a když jí řeknou, aby zahrála na kytaru, jak špulí ústa a tváří se jako holčička. Proč? Vždyť to tropí i kvůli Stanleyovi. Zrovna včera, když četl noviny, stoupla si její neupřímná bytost vedle něho a opřela se mu schválně o rameno. A když mu něco ukazovala, nepoložila mu ruku na jeho, aby viděl, jak je vedle jeho hnědé bílá?

Je to tak mrzké! Je to tak mrzké! Srdce jí stydlo vztekem. „Je to úžasné, jak to dokážeš,“ řekla své neupřímné bytosti. Ale to je tím, že je jí tak bídně – tak bídně. Kdyby byla šťastná a žila si svým životem, hned by bylo po její neupřímné bytosti veta. Viděla v duchu pravou Beryl… pouhý stín. Září před ní tak slabě a mátožně. Co z ní zbývá než ta záře? A jaké chviličky bývá opravdu sama sebou! Beryl si je skorem všechny pamatuje. Tehdy mívá pocit: „Život je bohatý a tajuplný a dobrý a já také jsem bohatá a tajuplná a dobrá.“ Bude ze mne někdy navždy ona Beryl? Opravdu? A jak se to stane? A byla někdy doba, kdy jsem v sobě neměla tu neupřímnou bytost…? Ale zrovna když došla až sem, zaslechla na chodbě krůčky, někdo k ní běžel. Klika cvakla a dovnitř vešla Kezia.

„Tetičko, maminka vám vzkazuje, abyste laskavě přišla dolů. Ta­tínek přijel s nějakým člověkem a svačina je už hotova.“

Zatrápená věc! Jak si tím pitomým klečením pokrčila sukni!

„Dobře, Kezie.“ Přistoupila k toaletnímu stolku a napudrovala si nos.

Kezia tam šla také, odšroubovala kelímek s krémem a přičichla k němu. Pod paží si nesla špinavou kartounovou kočku.

Když vyšla teta Beryl z pokoje, posadila kočku na toaletní stolek a víčko z kelímku jí nasadila na ucho.

„Jen se na sebe podívej,“ řekla jí přísně.

Kartounovou kočku ten pohled tak ohromil, že se převrátila naznak a žuchla na zem. Víčko z kelímku vylétlo do vzduchu, zatočilo se jako čamrda na linoleu – a nerozbilo se.

Ale v Keziiných představách se rozbilo už v tu chvíli, kdy vylétlo do vzduchu. Zdvihla je, všecka rozpálená, ze země a položila je zpátky na toaletní stolek.

Potom náramně rychle a povýšeně odešla po špičkách…

* * *

[^2]: Nilská zeleň. (Fr.) _Pozn. překl._

[^3]: Klobouk. (Fr.) _Pozn. překl._

</section>
