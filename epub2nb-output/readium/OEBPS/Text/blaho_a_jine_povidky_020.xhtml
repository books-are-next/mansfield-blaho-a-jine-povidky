<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>blaho_a_jine_povidky-17</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="blaho_a_jine_povidky-17" xml:lang="cs-CZ">
		<div class="Z-kladn--textový-r-meček">
			<p id="_idParaDest-28" class="MLP_uroven2_kapitola ParaOverride-1">Nové šaty</p>
			<p class="MLP_text_bez1radku ParaOverride-1">Paní Carsfieldová seděla s&#160;matkou u&#160;stolu v&#160;jídelně a&#160;došívala zelené kašmírové šaty. Měly si je obléci nazítří do kostela obě slečny Carsfieldovy a&#160;patřily k&#160;nim ještě bledězelené šerpy a&#160;slaměné klobouky se splývavými stuhami. Paní Carsfieldová se toho už ani nemohla dočkat, a&#160;protože Jindřich byl na politické schůzi, která se protáhne až pozdě do večera, měly se starou matkou pokoj samy pro sebe a&#160;mohly si ho, jak říkala, „v klidu zaneřádit.“ Ze stolu byl odklizen červený ubrus&#160;– byl tam teď šicí stroj, který dostala k&#160;svatbě, hnědý košík, „materiál“ a&#160;roztrhané módní žurnály. Paní Carsfieldová poháněla jen zvolna šicí stroj, protože se bála, aby jí zelená nit nedošla, a&#160;utěšovala se chabou nadějí, že jí vydrží déle, když jí bude šít po kouscích; stařena seděla na houpací židli, sukni měla vyhrnutou a&#160;nohy v&#160;papučích opřeny o&#160;podnožku, zapošívala niti a&#160;kolem výstřihu a&#160;na manžetkách stehovala úzkou krajku. Plynový plamínek blikal. Stařena po něm chvílemi koukla a&#160;řekla: „Anna, v&#160;rouře je voda, to je ono,“ pak umlkla a&#160;za chvíli zase: „V&#160;té rouře bude, Anna, nejspíš voda,“ a&#160;znovu zas se vší prudkostí: „A&#160;je tam&#160;– vím to jistě.“</p>
			<p class="MLP_text ParaOverride-1">Anna se u&#160;šicího stroje zamračila. „Maminka všechno tak omílá&#160;– jde mi to příšerně na nervy,“ přemýšlela. „A&#160;to vždycky, když se něco nedá ani trošinku napravit… Bude to nejspíš stářím&#160;– ale je to čím dál horší.“ Nahlas pak řekla. „Mami, na těch Růženiných šatech dělám důkladnou záložku, ta holka je v&#160;poslední době taková nohatá. A&#160;Heleně nedávej na manžetky krajku; aspoň se tak rozeznají, a&#160;Helena je ostatně tak nepořádná, že si o&#160;kdejakou špínu otře ruce.“</p>
			<p class="MLP_text ParaOverride-1">„Vždyť je té krajky habaděj,“ řekla stařena. „Tak ji přišiji trochu výš.“ A&#160;zamyslila se nad tím, proč má Anna na Helenu tak spadeno&#160;– a&#160;Jindřich zrovna tak. Jako by chtěli Helenu schválně dožrat&#160;– to, aby se rozeznaly, je pouhá záminka.</p>
			<p class="MLP_text ParaOverride-1">„Tys totiž neviděla Heleniny šaty,“ řekla paní Carsfieldová, „když jsem jí je dnes večer svlékala. Za týden od hlavy až k&#160;patě celé černé. A&#160;když jsem je přímo před jejíma očima srovnala s&#160;Růženinými, tak jen pokrčila rameny, však víš, jak to umí, a&#160;začala koktat. Budu s&#160;ní muset kvůli tomu koktání zajít k&#160;doktoru Malcolmovi, už proto, abych jí nahnala pořádně strachu. Je to stejně jen komedianství, které pochytila ve škole&#160;– už by si to měla odvyknout.“</p>
			<p class="MLP_text ParaOverride-1">„Ale vždyť víš, Anna, že koktá odjakživa. Když jsi byla tak stará jako ona, koktala jsi taky. Je zkrátka předrážděná.“ Stařena si sundala brejle, dýchla na ně a&#160;cípem šicí zástěry si je otřela.</p>
			<p class="MLP_text ParaOverride-1">„Jen jí tohle nenasazovat do hlavy, to by jí tuze neprospělo,“ řekla Anna, vytřásla jedny šaty a&#160;záhyby spíchla jehlou. „Zachází se s&#160;ní zrovna tak jako s&#160;Růženou, a&#160;chlapec, ten není vůbec nervózní. Vidělas ho, jak jsem ho dnes po prvé posadila na houpacího koně? Přímo výskal radostí. Je den ze dne stále víc podoben otci.“</p>
			<p class="MLP_text ParaOverride-1">„Ano, ten je každým coulem Carsfield,“ přisvědčila stařena a&#160;pokývla hlavou.</p>
			<p class="MLP_text ParaOverride-1">„A&#160;ještě jedna věc je u&#160;Heleny,“ řekla Anna. „Jak divně zachází s&#160;chlapcem, jak se na něho upřeně koukává, až ho tím leká. Pamatuješ se, když byl ještě maličký, jak mu brávala láhev a&#160;čekala, co bude dělat. Růžena, ta to s&#160;ním umí&#160;– zato Helena…“</p>
			<p class="MLP_text ParaOverride-1">Stařena složila práci na stůl. Rozhostilo se ticho a&#160;tím tichem se rozléhal tikot hodin v&#160;jídelně. Chtěla jednou provždy vyčinit Anně za to, jak s&#160;Helenou ona i&#160;Jindřich zacházejí, jak to děvče ničí, ale ten tikot ji rozptyloval. Žádná slova ji nenapadala, a&#160;tak seděla všecka zpitomělá a&#160;v&#160;hlavě jí tikalo zároveň s&#160;hodinami.</p>
			<p class="MLP_text ParaOverride-1">„Ten tikot se tak rozléhá,“ vypravila ze sebe.</p>
			<p class="MLP_text ParaOverride-1">„Tumáš&#160;– maminka je už zase vedle&#160;– nepomůže mi ani neporadí,“ přemýšlela Anna. Koukla na hodiny.</p>
			<p class="MLP_text ParaOverride-1">„Mami, jsi-li už s&#160;těmi šaty hotova, zajdi, prosím tě, do kuchyně, ohřej kávu a&#160;uřízni třeba též plátek šunky. Jindřich se už hnedle vrátí. Ty druhé jsem vlastně už sama dodělala.“ Zdvihla je, aby si je prohlédla. „Viď, že jsou roztomilé? Musí holkám vydržet aspoň dvě léta a&#160;potom se ještě budou hodit do školy&#160;– když se nastaví a&#160;přebarví.“</p>
			<p class="MLP_text ParaOverride-1">„Jsem ráda, že jsme se rozhodly pro ten dražší materiál,“ řekla stařena.</p>
			<p class="MLP_text ParaOverride-1">Když Anna v&#160;jídelně osaměla, zamračila se ještě silněji, ústa jí poklesla&#160;– od nosu k&#160;bradě se jí vyryla ostrá vráska. Vydechla zhluboka a&#160;vlasy si shrnula z&#160;čela. V&#160;pokoji jako by ani nebylo vzduchu, dusila se a&#160;zdálo se jí tak zbytečné mořit se s&#160;parádními šaty pro Helenu. S&#160;dětmi není člověk nikdy hotov a&#160;vděku se od nich nedočká&#160;– leda od Růženy&#160;– ta je výjimka. Také na tom je vidět maminčinu starobu, jak hloupě se zastává Heleny a&#160;jak je na to „háklivá“. Jedno je jisté, řekla si paní Carsfieldová. Rozhodně bude držet Helenu od chlapce co nejdále. Je zrovna tak přístupný neblahým vlivům jako otec. Ještě štěstí, že jsou holky celý den ve škole!</p>
			<p class="MLP_text ParaOverride-1">Konečně byly šaty dodělány a&#160;složeny přes lenoch židle. Odnesla šicí stroj k&#160;polici na knihy, prostřela ubrus a&#160;přistoupila k&#160;oknu. Roleta byla vytažena, bylo jasně vidět na zahradu; svítí asi měsíc. A&#160;tu zahlédla, jak se něco na zahradním sedátku leskne. Kniha, ano, někdo tam asi zapomněl knihu a&#160;ta teď rosou nadobro zvlhne. Zašla do předsíně, obula si přezůvky, vykasala sukni a&#160;vyběhla do zahrady. Ano, byla to kniha. Opatrně ji zdvihla. Byla už zvlhlá&#160;– a&#160;deska se zduřila. Pokrčila rameny tím způsobem, který už od ní pochytila dcerka. V&#160;setmělé zahradě, provoněné trávou a&#160;růžovými plátky, Annino srdce se zatvrdilo. A&#160;tu cvakla klika a&#160;viděla Jindřicha, jak si po pěšině vykračuje k&#160;domovním dveřím.</p>
			<p class="MLP_text ParaOverride-1">„Jindřichu!“ zavolala na něho.</p>
			<p class="MLP_text ParaOverride-1">„Nazdar, Anna,“ křikl, „copak tu, u&#160;všech všudy, děláš…? Snad nekoukáš na měsíček?“ Přiběhla k&#160;němu a&#160;políbila ho.</p>
			<p class="MLP_text ParaOverride-1">„Ach, jen se podívej na tuhle knihu,“ řekla. „Helena ji tu už zase nechala ležet. Chlapče, z&#160;tebe je cítit doutníky!“</p>
			<p class="MLP_text ParaOverride-1">Na to Jindřich: „Když je člověk s&#160;kamarády, musí přece vykouřit pořádný doutník. Když si člověk nezakouří, vypadá to divně. Ale, pojď přece, Anna, dovnitř; vždyť na sobě nic nemáš. Nech tu knihu plavat! Vždyť je ti, děvče, zima; celá se třeseš.“ Obemkl ji paží kolem ramen. „Vidíš támhle u&#160;komína ten měsíc? Pěkná noc. Na mou duši! Mládenci se dnes večer váleli smíchy. Udělal jsem ohromný vtip. Jeden z&#160;nich řekl: ‚Život je hra v&#160;karty,‘ a&#160;já na to hned bez rozmýšlení rovnou…“ U&#160;dveří se Jindřich zarazil a&#160;zdvihl prst. „Řekl jsem… hm, už jsem zapomněl, jak jsem to vlastně řekl, ale ti se řehtali, děvče, mohli se uřehtat. Až budu v&#160;posteli, však já si vzpomenu, jako vždycky, však víš.“</p>
			<p class="MLP_text ParaOverride-1">„Zanesu tu knihu do kuchyně usušit nad kamny,“ řekla Anna, a&#160;jak plácala na listy, přemýšlela: „Jindřich pil už zase pivo, to bude mít zítra zácpu. Zmiňovat se ještě dnes večer o&#160;Heleně je marné.“</p>
			<p class="MLP_text ParaOverride-1">Když Jindřich povečeřel, uvelebil se v&#160;křesle a&#160;šťoural se v&#160;zubech; potom si poplácal na koleno, aby si k&#160;němu Anna sedla.</p>
			<p class="MLP_text ParaOverride-1">„Jářku,“ řekl a&#160;houpal ji při tom, „copak jsou to támhle na tom lenochu za zelené hadry? Co jste to zas s&#160;maminkou kutily?“</p>
			<p class="MLP_text ParaOverride-1">Anna mrkla zběžně po šatech a&#160;řekla jakoby nic: „Ale to jsou jen šaty pro holky. Ze zbytku, na neděli.“</p>
			<p class="MLP_text ParaOverride-1">Stařena uklidila talíř, misku a&#160;šálek a&#160;rozsvítila si svíčku.</p>
			<p class="MLP_text ParaOverride-1">„Myslím, že už půjdu spát,“ řekla vesele.</p>
			<p class="MLP_text ParaOverride-1">„Božínku, ta maminka je nerozumná,“ přemýšlela Anna. „Tím svým odchodem vzbudí u&#160;Jindřicha jen podezření a&#160;to dělá vždycky, když se má strhnout nějaká bouřka.“</p>
			<p class="MLP_text ParaOverride-1">„Ale nechoď ještě spát, mami,“ křikl rozjařeně Jindřich. „Kou­k­něme se na ty krámy.“ Anna mu podala s&#160;nejistým úsměvem šaty. Jindřich je mnul v&#160;prstech.</p>
			<p class="MLP_text ParaOverride-1">„Tak tohle jsou ty zbytky, co, Anna? Na omak se moc nepodobají mým nedělním kalhotám, které mi moje máma stříhala z&#160;deky, co na ní žehlila. Kolikpak stál metr?“</p>
			<p class="MLP_text ParaOverride-1">Anna mu vzala šaty z&#160;ruky a&#160;kroutila mu knoflíkem u&#160;vesty.</p>
			<p class="MLP_text ParaOverride-1">„Drahoušku, už jsem zapomněla, kolik to vlastně stálo. Bylo to hodně laciné, ale ještě jsme s&#160;maminkou usmlouvaly. Načpak by si dělali velcí páni starosti s&#160;látkami…? Byl tam dnes večer taky Lumley?“</p>
			<p class="MLP_text ParaOverride-1">„Ano, jejich maličký prý měl také trochu křivé nohy, když byl tak starý jako náš chlapec. Říkal mi o&#160;nové židličce pro děti, kterou právě dostali v&#160;galanterním obchodě&#160;– když na ní dítě sedí, musí mít nohy rovně. Máš od nich ostatně účet za tenhle měsíc?“</p>
			<p class="MLP_text ParaOverride-1">Čekala na to&#160;– věděla, že se to blíží. Svezla se mu na kolena a&#160;zívla.</p>
			<p class="MLP_text ParaOverride-1">„Ach, jéjé,“ řekla, „myslím, že budu následovat maminčina příkladu. Já jdu na kutě.“ Zahleděla se nechápavě na Jindřicha. „Účet&#160;– říkáš účet, chlapče? Však já ti ho ráno najdu.“</p>
			<p class="MLP_text ParaOverride-1">„Ba ne, počkat, Anna.“ Jindřich vstal a&#160;šel ke kredenci, kam ukládali účty. „Zítra to nemá cenu&#160;– protože je neděle. Než si lehnu, chci mít ten účet s&#160;krku. Posaď se tamhle&#160;– do houpací židle, přece nebudeš stát!“</p>
			<p class="MLP_text ParaOverride-1">Svezla se na židli, pobroukávala si a&#160;přitom chladně přemýšlela a&#160;upírala oči na široká záda svého muže, nahnutého nad otevřenou kredencí. Dělal s&#160;tím hledáním cavyky.</p>
			<p class="MLP_text ParaOverride-1">„To on mě schválně napíná,“ napadlo ji. „Vždyť na to máme&#160;– jinak bych to ani nedělala. Vím, jaký máme příjem a&#160;vydání. Nejsem hloupá. Je to ale každý měsíc peklo na zemi, tyhle účty.“ Představovala si svou postel nahoře, toužila po ní, a&#160;říkala si, že je k&#160;smrti utrmácena.</p>
			<p class="MLP_text ParaOverride-1">„Už to mám,“ řekl Jindřich. Praštil svazkem účtů na stůl.</p>
			<p class="MLP_text ParaOverride-1">„Přitáhni si židli…“</p>
			<p class="MLP_text ParaOverride-1">„Clayton: Sedm metrů zeleného kašmíru po pěti šilincích&#160;– pěta­třicet šilinků.“ Přečetl si tuto položku dvakrát&#160;– potom lejstro složil a&#160;nahnul se k&#160;Anně. Byl všecek zardělý a&#160;páchlo z&#160;něho pivo. Věděla dobře, jak se v&#160;takové náladě na všechno dívá, a&#160;tak jen vyhrnula obočí a&#160;přikývla.</p>
			<p class="MLP_text ParaOverride-1">„To mi chceš namluvit,“ hřímal Jindřich, „že tamhle ten krám stál pětatřicet šilinků&#160;– ty hadry&#160;– které jste holkám sesmolily? Kristepane! Vždyť si kdekdo pomyslí, že sis vzala milionáře! Za ty peníze by byla tvoje máma dostala celou výbavu. Celé město se ti vysměje. Copak si myslíš, že mohu chlapci koupit tu židličku a&#160;jiné věci&#160;– když mi takhle rozhazuješ, co vydělám? Pořád a&#160;pořád mi tvrdíš, že nedokážeš, aby chodila Helena čistě; a&#160;zčista jasna si ji vyfintíš zeleným kašmírem za pětatřicet šilinků…“</p>
			<p class="MLP_text ParaOverride-1">Hřímání se ozývalo dále a&#160;dále.</p>
			<p class="MLP_text ParaOverride-1">„Do rána, až v&#160;něm přestane kvasit pivo, se zase uklidní,“ přemýšlela Anna a&#160;když se potom škrábala do postele, napadlo ji: „Však on to pochopí, až uvidí, jak jsou trvanlivé…“</p>
			<p class="MLP_text_bez1radku_-12-0- ParaOverride-1">Nádherné nedělní dopoledne. Jindřich s&#160;Annou seděli už nadobro usmířeni v&#160;jídelně a&#160;čekali na sezvánění do kostela při muzice mladého pana Carsfielda, který vytrvale bušil do prkýnka své dětské židličky omáčkovou lžicí, kterou mu otec podal od snídaně.</p>
			<p class="MLP_text ParaOverride-1">„Ten rošťák má ale sílu,“ řekl pyšně Jindřich. „Sledoval jsem ho podle hodinek. Už to dělá bez přestání pět minut.“</p>
			<p class="MLP_text ParaOverride-1">„Báječné,“ řekla Anna. Zapínala si právě rukavice. „Tak si myslím, můj zlatý, že už má tu lžíci akorát dost dlouho, ne? Mám takový strach, aby si ji nestrčil do pusy.“</p>
			<p class="MLP_text ParaOverride-1">„Vždyť já na něho koukám.“ Jindřich si stoupl nad synáčka. „Pusť ji, mládenče. A&#160;pověz mamince, že kluci rádi tropí randál.“</p>
			<p class="MLP_text ParaOverride-1">Anna mlčela. Aspoň nebude hledět na holky, až přijdou dolů v&#160;těch kašmírových šatech. Stále přemýšlela, zdali jim dost vtloukla do hlavy, aby na ně byly tuze opatrné a&#160;po kostele je ještě před obědem svlékly, a&#160;proč se vůbec Helena tak neklidně vrtí, když jí zkouší šaty, a&#160;tu se otevřely dveře a&#160;stařena je uvedla dovnitř ustrojené až po ty slaměné klobouky se splývavými stuhami.</p>
			<p class="MLP_text ParaOverride-1">Neubránila se radostnému pohnutí. Vypadaly náramně vznešeně&#160;– Růžena si nesla modlitební knížku v&#160;bílém pouzdře, na němž měla růžovou bavlnkou vyšit křížek. Ale hned se zas zatvářila lhostejně a&#160;hartusila, že přijdou pozdě. Jindřich se už o&#160;věci slovem nezmínil, třebaže před ním až do kostela šlo ruku v&#160;ruce kašmíru za pětatřicet šilinků. Anna si řekla, že si počíná opravdu velkomyslně a&#160;šlechetně. Koukla po něm, jak si vykračuje s&#160;rameny vtaženými dozadu. Vypadá tak hezky v&#160;tom černém šosáku, z&#160;něhož mu jen maloučko čouhá bílá vázanka! Však jsou ho ty holky hodny. V&#160;kostele mu stiskla ruku a&#160;tím mlčenlivým stiskem mu dávala najevo: „To jen kvůli tobě jsem ty šaty ušila; ty to ovšem nechápeš, ale na mou duši, Jindřichu.“ A&#160;docela tomu věřila.</p>
			<p class="MLP_text ParaOverride-1">Cestou domů Carsfieldovi potkali doktora Malcolma; šel na procházku a&#160;černý pes mu nesl v&#160;hubě hůl. Doktor Malcolm se zastavil, a&#160;vyptával se tak významně na chlapce, že ho Jindřich pozval na oběd.</p>
			<p class="MLP_text ParaOverride-1">„Pojďte se s&#160;námi přiživit a&#160;podívejte se na chlapce sám,“ řekl mu. Doktor Malcolm pozvání přijal. Šel vedle Jindřicha a&#160;křikl mu přes rameno: „Heleno, prosím tě, ohlídej mi mého pacholíčka a&#160;dej pozor, aby tu hůl nespolkl. Když ji spolkne, vyroste mu totiž z&#160;huby strom, anebo mu zas proroste až k&#160;ocasu a&#160;ocas mu tak ztvrdne, že když jím zavrtí, praští tě a&#160;bude s&#160;tebou na věky věkův amen.“</p>
			<p class="MLP_text ParaOverride-1">„Ale pane doktore!“ zasmála se Helena a&#160;shýbla se k&#160;psovi. „Pojď, pejsánku, buď hodný a&#160;pusť to.“</p>
			<p class="MLP_text ParaOverride-1">„Heleno, šaty!“ ozvala se výstražně Anna.</p>
			<p class="MLP_text ParaOverride-1">„Namoutě,“ řekl doktor Malcolm. „Ty jsou dnes ale vyfintěny&#160;– ty vaše slečinky.“</p>
			<p class="MLP_text ParaOverride-1">„Ona je to vlastně Růženina barva,“ řekla Anna. „Růžena má proti Heleně mnohem živější pleť.“</p>
			<p class="MLP_text ParaOverride-1">Růžena se začervenala. Doktor Malcolm zamžoural a&#160;jen tak tak že neřekl, že Růžena vypadá jak rajče v&#160;hlávkovém salátě.</p>
			<p class="MLP_text ParaOverride-1">„Tu holku by měl někdo trochu zpražit,“ řekl si v&#160;duchu. „Já jsem vždycky pro Helenu. Však ona si ještě přijde na své a&#160;ukáže jim, zač je toho loket.“</p>
			<p class="MLP_text ParaOverride-1">Když přišli domů, chlapec přes poledne vyspával, a&#160;tak je doktor Malcolm poprosil, zdali by ho mohla Helena provést po zahradě. Jindřichovi se už jeho velkomyslnost rozležela v&#160;hlavě, a&#160;tak ochotně svolil. Anna odešla do kuchyně přeptat se služky, jak je daleko.</p>
			<p class="MLP_text ParaOverride-1">„Mami, pusť mě s&#160;sebou, ať ochutnám omáčku,“ prosila ji Růžena.</p>
			<p class="MLP_text ParaOverride-1">„Hm!“ zabručel doktor Malcolm. „Dobře, že jsem se tě zbavil.“</p>
			<p class="MLP_text ParaOverride-1">Uvelebil se na zahradní lavici&#160;– přehodil nohy přes sebe a&#160;smekl klobouk, aby mu, jak řekl Heleně, „narostl na sluníčku nový porost.“</p>
			<p class="MLP_text ParaOverride-1">Helena se ho střízlivě otázala: „Pane doktore, líbí se vám opravdu mé šaty?“</p>
			<p class="MLP_text ParaOverride-1">„Toť se ví, že líbí, slečinko. A&#160;tobě ne?“</p>
			<p class="MLP_text ParaOverride-1">„Ano, chtěla bych se v&#160;nich narodit i&#160;umřít. Ale to vám bylo nějakých cirátů&#160;– to víte, samé zkoušení a&#160;svlékání a&#160;samé ‚nesmíš‘. Kdyby se jim něco stalo, maminka by mě snad zabila. Přes celé bohoslužby jsem klečela na spodničce, protože byl na rohožce prach.“</p>
			<p class="MLP_text ParaOverride-1">„To je tak zlé?“ zeptal se doktor Malcolm a&#160;zakoulel na Helenu očima.</p>
			<p class="MLP_text ParaOverride-1">„Ach, ještě o&#160;moc horší!“ řeklo děvče, potom se dalo do smíchu, zatočilo se na trávníku a&#160;křiklo: „Příšerné!“</p>
			<p class="MLP_text ParaOverride-1">„Dej pozor, Heleno, ještě tě uslyší.“</p>
			<p class="MLP_text ParaOverride-1">„Chacha. Vždyť je to stejně mizerný starý kašmír&#160;– dobře jim tak. Když se sem nepřijdou sami podívat, tak mě neuvidí, tak je mi to jedno. Jenom před nimi je mi tak divně.“</p>
			<p class="MLP_text ParaOverride-1">„Nemáš si před obědem svléci tu parádu?“</p>
			<p class="MLP_text ParaOverride-1">„Když jste tu vy, tak ne.“</p>
			<p class="MLP_text ParaOverride-1">„Ty má duše prorocká,“ vzdychl doktor Malcolm.</p>
			<p class="MLP_text ParaOverride-1">Káva se podávala na zahradě. Služka jim vynesla ven proutěné židle a&#160;chlapci prostřela rohožku. Děvčatům kázali, aby si šly hrát.</p>
			<p class="MLP_text ParaOverride-1">„Heleno, přestaň už zlobit pana doktora,“ řekl Jindřich. „Nesmíš být lidem na obtíž, když ani nejsou z&#160;rodiny.“ Helena se nadurdila a&#160;pro útěchu se odloudala k&#160;houpačce. Houpala se vysoko a&#160;přemýšlela, jaký je doktor Malcolm překrásný muž&#160;– a&#160;hloubala, zdali už jeho pes obral na dvorku ten talíř kostí. Umínila si, že se půjde podívat. Houpala se pomaleji a&#160;potom v&#160;letu seskočila; úzká sukně se jí zachytila o&#160;hřebík&#160;– ozvalo se ostré trhnutí&#160;– honem mrkla po ostatních&#160;– ničeho si nevšimli&#160;– potom na šaty&#160;– na díru, že by jí ruku prostrčil. Nepolekala se, ani jí toho nebylo líto. „Půjdu se převléci,“ napadlo ji.</p>
			<p class="MLP_text ParaOverride-1">„Kampak jdeš, Heleno?“ zavolala na ni Anna.</p>
			<p class="MLP_text ParaOverride-1">„Domů pro knihu.“</p>
			<p class="MLP_text ParaOverride-1">Stařeně neušlo, že si děvče přidržuje sukni nějak divně. Nejspíš se jí rozvázala tkanička u&#160;spodničky. Ale nic neříkala. Jakmile se Helena octla v&#160;ložnici, rozepjala si šaty, vyklouzla z&#160;nich a&#160;pak přemýšlela, co dále. Někam je schovat&#160;– rozhlédla se po celém pokoji&#160;– nebyly nikde před nimi jisty. Jenom nahoře na kredenci&#160;– ale ani když si stoupla na židli, nedohodila tak vysoko&#160;– po každé na ni slítly&#160;– ty odporné hadry. Potom padla zrakem na školní kabelu, kterou měla viset na pelesti. Zabalí je do školní zástěry&#160;– položí je na dno kabely a&#160;nahoru dá futrál. Tam je nebudou hledat. Vrátila se do zahrady ve všedních šatech&#160;– ale na knihu zapomněla.</p>
			<p class="MLP_text ParaOverride-1">„Vida,“ řekla uštěpačně Anna. „Jaký to krok k&#160;nápravě kvůli panu doktorovi! Podívej se, maminko, Helena se převlékla a&#160;nikdo jí ani nenakázal.“</p>
			<p class="MLP_text ParaOverride-1">„Pojď sem, má milá, ať ti jak se patří uhladím vlasy.“ Zašeptala Heleně: „Kdepak jsi nechala šaty?“</p>
			<p class="MLP_text ParaOverride-1">„Nechala jsem je vedle postele. Zrovna tam, kde jsem si je svlékla,“ řekla úlisně Helena.</p>
			<p class="MLP_text ParaOverride-1">Doktor Malcolm mluvil s&#160;Jindřichem o&#160;tom, jaké výhody poskytují soukromé střední školy synům obchodníků, ale přitom sledoval ten výjev, a&#160;jak pozoroval Helenu, tušil, že za tím vězí něco nekalého&#160;– něco tuze nekalého.</p>
			<p class="MLP_text_bez1radku_-12-0- ParaOverride-1">Nastalo pobouření a&#160;zděšení! Jedny zelené kašmírové šaty zmizely&#160;– ztratily se s&#160;povrchu zemského&#160;– mezi tou dobou, co si je Helena svlékla a&#160;co dostaly děti svačinu.</p>
			<p class="MLP_text ParaOverride-1">„Ukaž mi, kde to přesně bylo,“ hartusila na ni už po dvacáté paní Carsfieldová. „Mluv pravdu, Heleno.“</p>
			<p class="MLP_text ParaOverride-1">„Mami, já ti přísahám, že jsem je nechala na zemi.“</p>
			<p class="MLP_text ParaOverride-1">„Co je platné přísahat, když tam nejsou. Vždyť je nikdo neukradl!“</p>
			<p class="MLP_text ParaOverride-1">„Když jsem se šla převléct, viděla jsem ti nějakého podezřelého chlapa v&#160;bílé čepici, jak se prochází po silnici a&#160;vejrá do oken.“ Anna si ostře změřila dceru.</p>
			<p class="MLP_text ParaOverride-1">„Tak,“ řekla. „Vždyť já vím, že lžeš.“</p>
			<p class="MLP_text ParaOverride-1">Otočila se k&#160;stařeně a&#160;v&#160;jejím hlase se ozývala jakási hrdost a&#160;radostné uspokojení. „Slyšíš, mami&#160;– tuhle báchorku?“</p>
			<p class="MLP_text ParaOverride-1">Když se octly u&#160;pelesti postele, Helena se zarděla a&#160;odvrátila. Chtělo se jí chvílemi křiknout: „Já jsem si je roztrhla, roztrhla,“ a&#160;představovala si, že to skutečně řekla, a&#160;viděla před sebou jejich obličeje, jako když někdy ve spaní měla sen, že vstala a&#160;oblékla se. Ale jak podvečera ubývalo, nadobro zlhostejněla&#160;– byla ráda jen jedné věci&#160;– že v&#160;noci se musí jít spát. Zírala zavile na slunce, jak svítí oknem a&#160;kreslí na holé podlaze dětského pokoje vzorek záclony. Potom pohlédla na Růženu, která si u&#160;stolu malovala průpovídky a&#160;měla sama pro sebe kalíšek na vajíčka plný vody…</p>
			<p class="MLP_text ParaOverride-1">Naposledy zavítal k&#160;nim do ložnice Jindřich. Slyšela, jak pod jeho kroky vrže podlaha, a&#160;schovala se pod přikrývku. Ale Růžena ji zradila.</p>
			<p class="MLP_text ParaOverride-1">„Helena nespí,“ zapištěla Růžena.</p>
			<p class="MLP_text ParaOverride-1">Jindřich usedl u&#160;postele a&#160;potahoval se za vousy.</p>
			<p class="MLP_text ParaOverride-1">„Heleno, kdyby nebyla neděle, tak bych ti natloukl. Ale poněvadž musím být zítra ráno brzy v&#160;kanceláři, nařežu ti pořádně až po večeři… Slyšíš mě?“</p>
			<p class="MLP_text ParaOverride-1">Zamručela.</p>
			<p class="MLP_text ParaOverride-1">„Máš ráda tatínka a&#160;maminku, ne?“</p>
			<p class="MLP_text ParaOverride-1">Žádná odpověď.</p>
			<p class="MLP_text ParaOverride-1">Růžena rýpla Helenu nohou.</p>
			<p class="MLP_text ParaOverride-1">„Snad máš také,“ řekl Jindřich a&#160;hluboce vzdychl, „ráda Pána Ježíše?“</p>
			<p class="MLP_text ParaOverride-1">„Růžena mě škrábla nehtem do nohy,“ odpověděla Helena.</p>
			<p class="MLP_text ParaOverride-1">Jindřich vyrazil z&#160;pokoje a&#160;praštil sebou na svou postel. Anna si všimla, že má vycházkové boty ležet na naškrobeném polštáři, ale byl tak zdolán, že si ani netroufala ohradit se proti tomu. I&#160;stařena byla v&#160;ložnici a&#160;loudavě vyčesávala z&#160;Annina kartáče vlasy. Jindřich jim celý příběh vyprávěl a&#160;polahodilo mu, když zpozoroval, že Anna pláče.</p>
			<p class="MLP_text ParaOverride-1">„Příští sobotu po koupeli přijdou na řadu Růženiny nehty na nohou,“ poznamenala stařena.</p>
			<p class="MLP_text ParaOverride-1">V&#160;nejhlubší noci dloubl Jindřich loktem svou ženu.</p>
			<p class="MLP_text ParaOverride-1">„Mám nápad,“ řekl. „Vězí za tím doktor Malcolm.“</p>
			<p class="MLP_text ParaOverride-1">„Ne… jak… proč… kde… co za tím vězí?“</p>
			<p class="MLP_text ParaOverride-1">„Za těmi zatracenými zelenými šaty.“</p>
			<p class="MLP_text ParaOverride-1">„Ani bych se moc nedivila,“ vypravila ze sebe a&#160;přemýšlela: „Ten by zuřil, kdybych tak vzbudila já jeho a&#160;řekla mu takovouhle pitomost!“</p>
			<p class="MLP_text_bez1radku_-12-0- ParaOverride-1">„Je doma paní Carsfieldová?“ otázal se doktor Malcolm.</p>
			<p class="MLP_text ParaOverride-1">„Ne, pane doktore, je na návštěvě,“ odpověděla služka.</p>
			<p class="MLP_text ParaOverride-1">„Je tady někde pan Carsfield?“</p>
			<p class="MLP_text ParaOverride-1">„Kdepak, pane doktore, ten nebývá v&#160;poledne nikdy doma.“</p>
			<p class="MLP_text ParaOverride-1">„Zaveďte mě do salonu.“</p>
			<p class="MLP_text ParaOverride-1">Služka otevřela dveře do salonu a&#160;zamžourala po lékařově brašně. Kdyby ji tak nechal v&#160;předsíni&#160;– aby si ji mohla aspoň ohmatat, ani by jí neotvírala… Ale doktor Malcolm ji nepustil z&#160;ruky.</p>
			<p class="MLP_text ParaOverride-1">Stařena seděla v&#160;saloně s&#160;klubkem pletení na klíně. Hlava se jí zvrátila dozadu&#160;– ústa měla otevřena&#160;– spala a&#160;klidně chrápala. Jakmile se ozvaly lékařovy kroky, vzpřímila se a&#160;narovnala si čepec.</p>
			<p class="MLP_text ParaOverride-1">„Ach, pane doktore&#160;– vy jste mě ale překvapil. Zdálo se mi, že Jindřich koupil Anně pět kanárků. Posaďte se, prosím.“</p>
			<p class="MLP_text ParaOverride-1">„Děkuji, nebudu sedět. Jen jsem tak nakoukl dovnitř, že vás snad zastihnu samotnou… Vidíte tu brašnu?“</p>
			<p class="MLP_text ParaOverride-1">Stařena přikývla.</p>
			<p class="MLP_text ParaOverride-1">„No, a&#160;vyznáte se v&#160;otvírání brašen?“</p>
			<p class="MLP_text ParaOverride-1">„Můj muž hodně cestoval a&#160;jednou jsem byla celou noc ve vlaku.“</p>
			<p class="MLP_text ParaOverride-1">„Tak zkuste otevřít tuhle.“</p>
			<p class="MLP_text ParaOverride-1">Stařena si klekla na zem&#160;– prsty se jí třásly.</p>
			<p class="MLP_text ParaOverride-1">„Není v&#160;ní nic strašidelného?“ zeptala se.</p>
			<p class="MLP_text ParaOverride-1">„Však vás to nekousne,“ řekl doktor Malcolm.</p>
			<p class="MLP_text ParaOverride-1">Zámek se rozlétl&#160;– brašna se před ní rozšklebila jako bezzubá tlama a&#160;v&#160;jejích útrobách spatřila ležet svinutý&#160;– zelený kašmír&#160;– s&#160;úzkou krajkou na výstřihu a&#160;na rukávech.</p>
			<p class="MLP_text ParaOverride-1">„No tohle,“ hlesla stařena. „Smím to, pane doktore, vyndat?“ Ne­dala na sobě znát ani úžas, ani radost&#160;– a&#160;Malcolm byl zklamán.</p>
			<p class="MLP_text ParaOverride-1">„Heleniny šaty,“ řekl a&#160;pak se nahnul k&#160;ní a&#160;zvýšil hlas: „Nedělní paráda té fiflenky.“</p>
			<p class="MLP_text ParaOverride-1">„Vždyť já nejsem, pane doktore, hluchá,“ řekla stařena. „Ano, taky se mně zdálo. Však jsem zrovna dnes ráno říkala Anně, že se jistě někde objeví.“ Natřásla pokrčené šaty a&#160;prohlédla si je. „Každá věc se objeví, jen když na ni člověk nepospíchá; už jsem si toho kolikrát všimla&#160;– je to velké štěstí.“</p>
			<p class="MLP_text ParaOverride-1">„Znáte přece Lindsaye&#160;– toho listonoše. Žaludeční vředy&#160;– dnes dopoledne jsem byl u&#160;něho… Uviděl jsem, jak je tam přinesla Lena; dostala je od Heleny, když šla do školy. Prý je to děvčisko vylovilo z&#160;kabely, celé zamotané do zástěry. Že prý jí maminka kázala, aby je někomu dala, protože jí nesluší. Když jsem uviděl trhlinu, pochopil jsem ten včerejší krok k&#160;nápravě, jak se vyjádřila paní Carsfieldová. Hned jsem tomu přišel na kloub. Vzal jsem šaty&#160;– nakoupil u&#160;Claytona látky a&#160;přes oběd jsem je dal své sestře Bertě zašít. Věděl jsem, jak to u&#160;vás dopadne&#160;– a&#160;věděl jsem, že budete držet nad Helenou ruku, aby něco od Jindřicha neslízla.“</p>
			<p class="MLP_text ParaOverride-1">„Jste velmi pozorný, pane doktore!“ řekla stařena. „Řeknu Anně, že jsem je našla pod svým dolmanem<span class="CharOverride-3"><span id="footnote-041-backlink"><a class="_idFootnoteLink _idGenColorInherit" href="../Text/blaho_a_jine_povidky_020.xhtml#footnote-041">42</a></span></span>.“</p>
			<p class="MLP_text ParaOverride-1">„Ano, to máte recht,“ řekl doktor Malcolm.</p>
			<p class="MLP_text ParaOverride-1">„Však Helena by byla do zítřka stejně na výprask zapomněla, a&#160;já jsem jí už slíbila novou pannu…“ Stařena mluvila lítostivě.</p>
			<p class="MLP_text ParaOverride-1">Doktor Malcolm sklapl brašnu. „S&#160;tou bábou je marné mluvit,“ přemýšlel, „vůbec nechápe, co jí říkám. To jsem to vymňouk. Ještě jsem nakonec připravil Helenu o&#160;panenku.“</p>
			<hr class="HorizontalRule-1"/>
			<div class="_idFootnotes">
				<div id="footnote-041" class="_idFootnote">
					<p class="MLP_pozn_pod_carou ParaOverride-1"><a class="_idFootnoteAnchor _idGenColorInherit" href="../Text/blaho_a_jine_povidky_020.xhtml#footnote-041-backlink">42</a>  Kabát. <span class="MLP_znak_kurziva_9b CharOverride-2">Pozn. red.</span></p>
				</div>
			</div>
		</div>
</body>
</html>