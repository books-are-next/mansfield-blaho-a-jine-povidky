<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>blaho_a_jine_povidky-18</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="blaho_a_jine_povidky-18" xml:lang="cs-CZ">
		<div class="Z-kladn--textový-r-meček">
			<p id="_idParaDest-29" class="MLP_uroven2_kapitola ParaOverride-1">Holčička</p>
			<p class="MLP_text_bez1radku ParaOverride-1">Holčičce naháněl jenom strach, takže mu raději uhýbala z&#160;cesty. Ráno před odchodem do kanceláře přišel vždycky do dětského pokoje a&#160;vlepil jí zběžnou pusu a&#160;ona mu na to odpovídala: „Sbohem, tati.“ Ach, ten blahý pocit úlevy, když pak slyšela, jak na táhlé silnici stále více a&#160;více slábne rachot bryčky!</p>
			<p class="MLP_text ParaOverride-1">Navečer ho už vyhlížela přes zábradlí na schodech a&#160;slyšela ho ze síně povykovat. „Zanes mi čaj do kuřáckého pokoje… Copak ještě nepřišly noviny? Už je zase zašantročili do kuchyně? Mami, jdi se podívat, nejsou-li tam někde mé noviny&#160;– a&#160;přines mi trepky.“</p>
			<p class="MLP_text ParaOverride-1">„Kezie,“ volávala na ni matka, „ukaž, jak jsi hodná, a&#160;pojď dolů zout tatínkovi boty.“ Holčička se zvolna šourala po schodech a&#160;jednou rukou se pevně přidržovala zábradlí&#160;– předsíní se šourala ještě pomaleji a&#160;pak otevřela dveře do kuřáckého pokoje.</p>
			<p class="MLP_text ParaOverride-1">On si už zatím nasadil brejle a&#160;koukl přes ně na ni tak, že se holčička celá vyděsila.</p>
			<p class="MLP_text ParaOverride-1">„Tak, Kezie, hod sebou, stáhni mi ty boty a&#160;odnes je ven. Bylas dnes hodná?“</p>
			<p class="MLP_text ParaOverride-1">„Já n-n-nevím, tati.“</p>
			<p class="MLP_text ParaOverride-1">„Ty n-n-nevíš. Když mi takhle koktáš, bude tě musit maminka zavést k&#160;doktorovi.“</p>
			<p class="MLP_text ParaOverride-1">Před jinými nikdy nekoktá&#160;– už si to dávno odvykla&#160;– jenom před tatínkem, a&#160;to proto, že se tak pilně snaží říkat každé slovo správně.</p>
			<p class="MLP_text ParaOverride-1">„Co je ti? Co se tak nešťastně rozhlížíš? Mami, kdypak už tu holku naučíš, aby se netvářila, jako by jí slepice všechno zrní sezobaly… Tu máš, Kezie, odnes mi ten šálek na stůl&#160;– ale opatrně; ruce se ti klepou jak staré bábě. A&#160;zkus už jednou nosit kapesník v&#160;kapse a&#160;ne v&#160;rukávě.“</p>
			<p class="MLP_text ParaOverride-1">„P-p-prosím, tati.“</p>
			<p class="MLP_text ParaOverride-1">V&#160;neděli s&#160;ním sedávala v&#160;kostele v&#160;jedné lavici, poslouchala ho, jak silným, jasným hlasem zpívá, pozorovala ho, jak si při kázání špačkem modré tužky čmárá na zadní stranu obálky drobné poznámky&#160;– s&#160;přimhouřenýma očima&#160;– a&#160;jednou rukou tiše bubnuje na hranu lavice. Modlil se tak hlasitě, až byla přesvědčena, že ho pán bůh slyší zřetelněji než pana faráře.</p>
			<p class="MLP_text ParaOverride-1">Všechno na něm bylo mohutné&#160;– ruce, šíje a&#160;zvláště ústa, když zívl. Když o&#160;něm tak sama v&#160;dětském pokoji přemýšlela, bylo jí, jako by přemýšlela o&#160;obru.</p>
			<p class="MLP_text ParaOverride-1">V&#160;neděli odpoledne ji babička vždycky nastrojila do hnědých sametových šatů a&#160;posílala dolů, aby si „hezky s&#160;tatínkem a&#160;maminkou popovídala“. Ale maminka si četla&#160;po každé Sketch a&#160;tatínek ležel natažen na pohovce, přes obličej měl kapesník, nohy podloženy lepším polštářem a&#160;tak tvrdě spal, že až chrápal.</p>
			<p class="MLP_text ParaOverride-1">Dřepěla na stoličce u&#160;klavíru a&#160;vážně ho pozorovala tak dlouho, až se probudil, protáhl a&#160;zeptal, kolik je hodin&#160;– potom teprve pohlédl na ni.</p>
			<p class="MLP_text ParaOverride-1">„Nevejrej tak na mne, Kezie. Vypadáš jako sůvička pálená.“</p>
			<p class="MLP_text ParaOverride-1">Když měla jednou rýmu a&#160;nesměla ven, řekla jí babička, že má tatínek příští týden narozeniny, a&#160;poradila jí, aby mu k&#160;svátku ušila z&#160;krásného žlutého hedvábí jehelníček.</p>
			<p class="MLP_text ParaOverride-1">Dvojitou bavlnkou sestehovala holčička pracně tři strany. Ale čím jehelníček vycpat? To byla ta otázka. Babička byla na zahradě, a&#160;tak si zašla do maminčiny ložnice hledat ostřižky. Na nočním stolku objevila hromadu tenkých papírků; sebrala je, rozstříhala je na kousíčky, nacpala do jehelníčku a&#160;potom jej na čtvrté straně zašila.</p>
			<p class="MLP_text ParaOverride-1">Ten večer byl po celém domě kravál. Tatínkovi se ztratila slavnostní řeč, kterou měl proslovit za přístavní úřad. Prosmejčili pokoje&#160;– vzali na paškál služky. Nakonec přišla maminka do dětského pokoje.</p>
			<p class="MLP_text ParaOverride-1">„Kezie, neviděla jsi snad na stolku v&#160;našem pokoji nějaké papíry?“</p>
			<p class="MLP_text ParaOverride-1">„Ale ano,“ řekla. „Roztrhala jsem je na svůj tajný dárek.“</p>
			<p class="MLP_text ParaOverride-1">„Cože,“ zavřískla matka. „Půjdeš rovnou do jídelny, a&#160;hned.“</p>
			<p class="MLP_text ParaOverride-1">Přivlekla ji dolů před otce, který se sáhodlouhými kroky procházel sem a&#160;tam s&#160;rukama založenýma vzadu.</p>
			<p class="MLP_text ParaOverride-1">„Tak co?“ zahartusil.</p>
			<p class="MLP_text ParaOverride-1">Matka mu to vyložila.</p>
			<p class="MLP_text ParaOverride-1">Shýbl se a&#160;zkoprněle se zadíval na holčičku.</p>
			<p class="MLP_text ParaOverride-1">„Tys to udělala?“</p>
			<p class="MLP_text ParaOverride-1">„N-n-ne,“ hlesla.</p>
			<p class="MLP_text ParaOverride-1">„Mami, jdi do dětského pokoje a&#160;přines mi ten zatrolený krám&#160;– a&#160;hleď, ať se to děvče hned uloží ke spaní.“</p>
			<p class="MLP_text ParaOverride-1">Byla tak uplakaná, že jim nemohla nic vysvětlit, ležela v&#160;zešeřelém pokoji a&#160;pozorovala, jak se žaluzií prodírá podvečerní světlo a&#160;kreslí na podlaze truchlivý vzoreček.</p>
			<p class="MLP_text ParaOverride-1">A&#160;tu přišel do pokoje tatínek s&#160;pravítkem v&#160;ruce.</p>
			<p class="MLP_text ParaOverride-1">„Já ti za to nařežu,“ řekl.</p>
			<p class="MLP_text ParaOverride-1">„Ach, ne, ne!“ zapištěla a&#160;schoulila se pod přikrývky.</p>
			<p class="MLP_text ParaOverride-1">Odtáhl jí je.</p>
			<p class="MLP_text ParaOverride-1">„Posaď se,“ poručil jí, „a natáhni ruce. Musíš se už jednou provždy naučit, abys nesahala po tom, co ti nepatří.“</p>
			<p class="MLP_text ParaOverride-1">„Ale vždyť to bylo t-t-tobě k&#160;svátku.“</p>
			<p class="MLP_text ParaOverride-1">Rázem jí dopadlo na drobné růžové dlaně pravítko.</p>
			<p class="MLP_text ParaOverride-1">Ještě několik hodin poté, když ji babička zabalila do šály a&#160;pohoupala v&#160;houpací židli, choulila se k&#160;jejímu měkkému tělu.</p>
			<p class="MLP_text ParaOverride-1">„Nač stvořil Pán Ježíš tatínky?“ vzlykala.</p>
			<p class="MLP_text ParaOverride-1">„Tu máš, děvenko, čistý kapesník; kápla jsem ti na něj trochu své levandulové voňavky. Jdi spát, zlatíčko; do rána na to zapomeneš. Snažila jsem se to tatínkovi vysvětlit, ale on byl tak rozčilený, že nechtěl nic slyšet.“</p>
			<p class="MLP_text ParaOverride-1">Ale holčička na to vůbec nezapomněla. Jakmile ho uviděla, hned škubla rukama nazad a&#160;do tváří se jí vhrnul ruměnec.</p>
			<p class="MLP_text ParaOverride-1">Vedle bydlili Macdonaldovi. Měli pět dětí. Když se dívala holčička navečer dírou v&#160;plotě u&#160;zelinářské zahrady, viděla je, jak si hrají na koně. Tatínek měl maličkého Maka na ramenou, dvě děvčátka se ho držela za šosy a&#160;on běhal kolem květinových záhonů a&#160;smál se na celé kolo. Jednou uviděla, jak ho chlapci postříkali hadicí&#160;– postříkali, prosím, hadicí&#160;– a&#160;on je popadl a&#160;lechtal tak dlouho, až z&#160;toho dostali škytavku.</p>
			<p class="MLP_text ParaOverride-1">Tenkrát si řekla, že jsou všelijací tatínkové.</p>
			<p class="MLP_text ParaOverride-1">Jednoho dne se maminka z&#160;ničeho nic rozstonala a&#160;s&#160;babičkou odjela v&#160;krytém kočáře do města.</p>
			<p class="MLP_text ParaOverride-1">Holčička zůstala v&#160;domě sama s&#160;„kyrysníkem“ Alicí. Ve dne to ještě šlo, ale když ji Alice ukládala ke spaní, najednou dostala strach.</p>
			<p class="MLP_text ParaOverride-1">„A&#160;co si počnu, když budu mít divoké sny?“ zeptala se jí. „Mívám je často a&#160;babička mě po každé vezme k&#160;sobě do postele&#160;– já potmě nevydržím&#160;– všechno hned tak šušká… Co si počnu, když je budu zas mít?“</p>
			<p class="MLP_text ParaOverride-1">„Jen jdi spát, děvenko,“ řekla Alice a&#160;stáhla jí punčochy a&#160;vyklepala je o&#160;pelest, a&#160;ne abys vřískala a&#160;vzbudila tatínka.“</p>
			<p class="MLP_text ParaOverride-1">A&#160;tu měla zase ten divoký sen&#160;– řezník s&#160;nožem a&#160;s&#160;provazem se k&#160;ní stále víc a&#160;víc přibližoval a&#160;tak strašně se usmíval a&#160;ona se nemohla ani hnout, jen strnula a&#160;vykřikla: „Babi, babi!“ Procitla všecka roztřesená a&#160;tu uviděla tatínka, jak stojí u&#160;postele se svíčkou v&#160;ruce.</p>
			<p class="MLP_text ParaOverride-1">„Co je ti?“ řekl.</p>
			<p class="MLP_text ParaOverride-1">„Ach, řezník&#160;– nůž&#160;– já chci babičku.“ Sfoukl svíčku, sehnul se a&#160;vzal holčičku do náručí a&#160;odnesl ji přes chodbu do velké ložnice. Na posteli měl noviny&#160;– o&#160;stojací lampu opřen nedokouřený doutník. Smetl noviny na zem, doutník hodil do krbu a&#160;potom ji pečlivě přikryl. Ulehl vedle ní. Byla rozespalá a&#160;stále viděla kolem sebe ten řezníkův úsměv, a&#160;tak se přikrčila k&#160;němu, hlavu mu stulila pod paži a&#160;chytila se ho pevně za kabátek u&#160;pyžama.</p>
			<p class="MLP_text ParaOverride-1">Tma jí už pak nevadila; ležela klidně.</p>
			<p class="MLP_text ParaOverride-1">„Tři si nohy o&#160;má stehna, tak si je zahřeješ,“ řekl tatínek.</p>
			<p class="MLP_text ParaOverride-1">Byl tak utrmácen, že usnul dřív než ona. Zmocnil se jí prapodivný pocit. Chudák tatínek! Přece jen není tak mohutný&#160;– a&#160;nikdo se o&#160;něho nestará… Je tužší než babička, ale ta jeho tuhost je hezká… Každý den musí pracovat a&#160;bývá tak utrmácen, že nemůže být panem Macdonaldem… Ale ona mu celé to krásné psaní roztrhala… Náhle sebou zavrtěla a&#160;vzdychla.</p>
			<p class="MLP_text ParaOverride-1">„Co je ti,“ zeptal se jí tatínek. „Už se ti zas něco zdá?“</p>
			<p class="MLP_text ParaOverride-1">„Ale ne,“ řekla holčička. „Ležím ti hlavou přímo na srdci; slyším, jak ti tluče. Tatíčku, ty máš takové velikánské srdce.“</p>
		</div>
</body>
</html>