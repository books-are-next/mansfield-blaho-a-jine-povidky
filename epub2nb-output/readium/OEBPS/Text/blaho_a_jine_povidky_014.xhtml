<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>blaho_a_jine_povidky-11</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="blaho_a_jine_povidky-11" xml:lang="cs-CZ">
		<div class="Z-kladn--textový-r-meček">
			<p id="_idParaDest-22" class="MLP_uroven2_kapitola ParaOverride-1">Sluníčko a Hvězdička</p>
			<p class="MLP_text_bez1radku ParaOverride-1">Odpoledne přivezli židle, celý velikánský vůz byl plný zlatých židliček, obrácených vzhůru nohama. Potom přivezli květiny. Když se člověk koukal s&#160;pavlače, jak je lidé nosí, květináče vypadaly jako nějaké legrační hezoučké kloboučky, které se s&#160;pokyvováním šinuly po pěšině.</p>
			<p class="MLP_text ParaOverride-1">Hvězdička si myslila, že to jsou opravdu klobouky. Řekla: „Koukej. Tamhleten člověk má na hlavě palmu.“ Jenže ona stejně nikdy nerozeznala, co je skutečné a&#160;co není.</p>
			<p class="MLP_text ParaOverride-1">O&#160;Sluníčko a&#160;Hvězdičku se nikdo nestaral. Chůva pomáhala Aničce předělat maminčiny šaty, které jí byly moc dlouhé a&#160;těsné pod paží, a&#160;maminka pobíhala po celém domě a&#160;telefonovala tatínkovi, aby rozhodně to a&#160;ono nezapomněl. Sotvaže měla kdy je okřiknout: „Nepřekážejte mi, děti!“</p>
			<p class="MLP_text ParaOverride-1">A&#160;taky nepřekážely&#160;– aspoň Sluníčko ne. Byl vždycky nerad, když musel s&#160;hanbou cupat zpátky do dětského pokoje. U&#160;Hvězdičky to bylo jiné. Když se připletla lidem pod nohy, tak ji tak dlouho vyhazovali do vzduchu a&#160;natřásali, až pištěla. Sluníčko byl na to moc těžký. Byl tak těžký, že ten tlouštík, co k&#160;nim chodil v&#160;neděli na oběd, říkal: „Tak, a&#160;teď to, chasníku, zprubnem, jestli tě uzdvihnu.“ Vsunul Sluníčkovi palce pod paždí, hekal a&#160;zkoušel to, až toho nakonec nechal a&#160;řekl: „To je ale pořádná těrcha!“</p>
			<p class="MLP_text ParaOverride-1">Z&#160;jídelny odstranili skorem všechen nábytek. Velký klavír postavili do kouta, potom přinesli řadu květináčů a&#160;nakonec ty zlaťoučké židle. To kvůli koncertu. Když tam Sluníčko nakoukl, seděl u&#160;klavíru nějaký bledý člověk&#160;– nehrál, jenom na něj břinkal a&#160;co chvíle se díval dovnitř. Brašnu s&#160;náčiním měl ležet na klavíru a&#160;klobouk narazil jedné soše u&#160;zdi. Chvílemi se rozehrál, ale hned zase vyskočil a&#160;koukl dovnitř. Sluníčko doufal, že to snad není pan koncert.</p>
			<p class="MLP_text ParaOverride-1">Zato v&#160;kuchyni si člověk přišel na své. Vypomáhal tam nějaký člověk, který měl na hlavě bílou čepici jako mléčný pudink, a&#160;jejich stálá kuchařka, Minnie, byla celá zardělá a&#160;pořád se smála. Vůbec je nehubovala. Dala jim každému mandlovou tyčinku a&#160;vysadila je na moučnici, aby se mohli dívat, jaké dobroty chystá s&#160;tím pomocníkem k&#160;večeři. Kuchařka mu všechno nosila a&#160;on to kladl na mísy a&#160;upravoval. Celé ryby s&#160;hlavou, očima i&#160;ocasem posypával červenými, zelenými a&#160;žlutými kousky; na huspeninách vytáčel krucánky, na šunku navlékl límec a&#160;potom do ní zapíchl tenounkou vidličku; do krému nastrkal mandlí a&#160;kulatých suchárků. A&#160;stále a&#160;stále chodily nové věci.</p>
			<p class="MLP_text ParaOverride-1">„Ale vy jste ještě neviděli mražený pudink,“ řekla jim kuchařka. „Pojďte se mnou.“ Proč je na ně tak hodná, přemýšlel Sluníčko, když je vzala oba za ruku. Podívali se do ledničky.</p>
			<p class="MLP_text ParaOverride-1">Jé! Jé! Jé! To vám byl domeček. Růžový domeček, který měl na střeše běloučký sníh, zelená okna, hnědé dveře a&#160;místo kliky mu ze dveří trčel oříšek.</p>
			<p class="MLP_text ParaOverride-1">Když uviděl Sluníčko ten oříšek, až se mu hlava zatočila, takže se opřel o&#160;kuchařku.</p>
			<p class="MLP_text ParaOverride-1">„Já si sáhnu. Já si sáhnu prstem na střechu,“ řekla Hvězdička a&#160;roztancovala se. Ona chtěla vždycky na jídlo sahat. Sluníčko zase ne.</p>
			<p class="MLP_text ParaOverride-1">„Tak, holka, honem prostírat,“ řekla kuchařka služce, když přišla do kuchyně.</p>
			<p class="MLP_text ParaOverride-1">„To je vám obrázek, Miničko,“ řekla Nellie. „Pojďte se podívat…“ Šli tedy všichni do jídelny. Sluníčko a&#160;Hvězdička se málem polekali. Zprvu si ani netroufali ke stolu; stáli u&#160;dveří a&#160;vyvalovali oči.</p>
			<p class="MLP_text ParaOverride-1">Nebyla ještě vlastně noc, ale v&#160;jídelně už byly staženy rolety a&#160;rozsvíceno&#160;– lampy byly samá červená růže. V&#160;rozích byl stůl ovinut rudými pentlemi a&#160;kytičkami růží. Uprostřed stálo jezírko, po němž plavaly růžové lístky.</p>
			<p class="MLP_text ParaOverride-1">„Tam má stát mražený pudink,“ řekla kuchařka.</p>
			<p class="MLP_text ParaOverride-1">Dva okřídlení stříbrní lvi nesli na hřbetě ovoce a&#160;slánky byli ptáčci, kteří pili z&#160;nádržek.</p>
			<p class="MLP_text ParaOverride-1">A&#160;co ty blyštivé sklenice a&#160;lesklé talíře a&#160;třpytivé nože a&#160;vidličky&#160;– a&#160;to jídlo! A&#160;ty červené ubrousky složené do růžic…</p>
			<p class="MLP_text ParaOverride-1">„Copak se to jídlo bude jíst?“ zeptal se Sluníčko.</p>
			<p class="MLP_text ParaOverride-1">„Aby ne,“ dala se kuchařka do smíchu a&#160;smála se i&#160;Nellie. Hvěz­dička se také smála; dělala vždycky to, co jiní. Sluníčkovi však nebylo do smíchu. Chodil kolem dokola s&#160;rukama vzadu. Nebyl by se snad ani zastavil, kdyby se nebyla náhle ozvala chůva: „Tak, děti. Už je nejvyšší čas umýt se a&#160;převléknout.“ A&#160;tak odtáhli do dětského pokoje.</p>
			<p class="MLP_text ParaOverride-1">Když je chůva rozpínala, nakoukla dovnitř maminka. Přes ramena měla přehozeno něco bílého; něco si roztírala na tváři.</p>
			<p class="MLP_text ParaOverride-1">„Až je budu chtít, slečno, tak na ně zazvoním. Potom se půjdou dolů ukázat a&#160;zas se vrátí,“ řekla.</p>
			<p class="MLP_text ParaOverride-1">Chůva svlékla Sluníčko nejprve téměř do naha a&#160;potom mu navlékla bílou košili vyšívanou běločervenými sedmikráskami, krátké kalhotky se šňůrkami po stranách a&#160;se šlemi přes košili, bílé pun­čochy a&#160;červené střevíce.</p>
			<p class="MLP_text ParaOverride-1">„Teď jsi v&#160;ruském kroji,“ řekla mu chůva a&#160;přičísla mu kadeř.</p>
			<p class="MLP_text ParaOverride-1">„Vážně?“ řekl Sluníčko.</p>
			<p class="MLP_text ParaOverride-1">„Ano. Hačej a&#160;dívej se na sestřičku.“</p>
			<p class="MLP_text ParaOverride-1">Hvězdičce to trvalo věčnost. Když už měla navlečeny punčochy, dělala, že padá naznak na postel, a&#160;jako vždycky mrskala po chůvě nohama, a&#160;po každé, když jí chtěla chůva mokrým kartáčem udělat na prstě lokýnky, otočila se a&#160;chtěla po chůvě, aby jí ukázala fotografii, co má ve své broži, a&#160;podobně. Ale nakonec byla i&#160;ona hotova. Bílé šatičky, lemované kožišinou, na ní stály; i&#160;na kalhotkách měla něco chundelatého. Střevíce měla bílé a&#160;na nich velké gombičky.</p>
			<p class="MLP_text ParaOverride-1">„Tak, děťátko,“ řekla chůva. „Teď vypadáš jako malovaný andílek, celý z&#160;labutěnky.“ Skočila ke dveřím. „Milostpaní, na minoutku!“</p>
			<p class="MLP_text ParaOverride-1">Maminka znovu vkročila dovnitř a&#160;vlasy měla na jedné straně rozpuštěny.</p>
			<p class="MLP_text ParaOverride-1">„Ach!“ vykřikla. „Ta je jak obrázek!“</p>
			<p class="MLP_text ParaOverride-1">„Viďte, milostpaní,“ řekla chůva.</p>
			<p class="MLP_text ParaOverride-1">Hvězdička si roztáhla sukýnku a&#160;udělala pukrle. Sluníčko se nezlobil, když si ho lidé nevšímali&#160;– aspoň ne tuze…</p>
			<p class="MLP_text ParaOverride-1">Potom si pěkně a&#160;způsobně hráli u&#160;stolu. Chůva stála u&#160;dveří, a&#160;jak kočáry přijížděly a&#160;zdola zaléhal smích a&#160;hlasy a&#160;slabý šustot, šeptala jim: „Tak, děti, jen seďte.“ Hvězdička potahovala stále za ubrus, až jí visel celý na její stranu a&#160;Sluníčko neměl žádný&#160;– a&#160;potom se tvářila, jako by to neudělala naschvál.</p>
			<p class="MLP_text ParaOverride-1">Konečně zazvonilo. Chůva se k&#160;nim vrhla s&#160;kartáčem na vlasy, Sluníčkovi přičísla kadeř, Hvězdičce narovnala mašli a&#160;spojila jim ruce.</p>
			<p class="MLP_text ParaOverride-1">„Už jděte!“ zašeptala.</p>
			<p class="MLP_text ParaOverride-1">A&#160;tak šli dolů. Sluníčkovi bylo hloupé držet Hvězdičku za ruku, ale Hvězdičce se to zřejmě líbilo. Kymácela paží a&#160;na korálovém náramku jí cinkala rolnička.</p>
			<p class="MLP_text ParaOverride-1">U&#160;dveří do salonu stála maminka a&#160;ovívala se velkým černým vějířem. V&#160;saloně bylo plno navoněných, hedvábných, šustících dam a&#160;byli tam i&#160;páni v&#160;tmavém obleku s&#160;legračními šosy na kabátě&#160;– hotoví brouci. Otec se s&#160;nimi hlasitě bavil a&#160;v&#160;kapse něčím harašil.</p>
			<p class="MLP_text ParaOverride-1">„To je obrázek!“ vykřikly dámy. „Berušky! Děťátka. Zlatoušci! Robátka!“</p>
			<p class="MLP_text ParaOverride-1">Ty, které se nemohly dostat k&#160;Hvězdičce, hubičkovaly Sluníčko. Nějaká vychrtlá stará dáma, které chřestily zuby, mu řekla: „Takový vážný panáček,“ a&#160;klepla ho něčím tvrdým po hlavě.</p>
			<p class="MLP_text ParaOverride-1">Sluníčko se díval, je-li tam ještě ten pan koncert, ale ten už byl pryč. Místo něho se nakláněl nad klavírem nějaký tlusťoch s&#160;růžovou hlavou a&#160;mluvil s&#160;dívkou, která držela u&#160;ucha housle.</p>
			<p class="MLP_text ParaOverride-1">Sluníčkovi se tam opravdu zamlouval jen jeden pán. Byl to šedivý mužíček s&#160;dlouhými šedivými licousy a&#160;procházel se sám a&#160;sám. Přistoupil k&#160;Sluníčkovi, zakoulel velmi hezky očima a&#160;řekl: „Nazdar, mládenče!“ Potom odešel. Ale brzo se zas vrátil a&#160;řekl mu: „Máš rád pejsky?“ Sluníčko řekl: „Ano.“ Potom mu zase odešel, a&#160;třebaže ho hledal všude, ne a&#160;ne ho najít. Napadlo ho, že mu snad šel ven pro štěně.</p>
			<p class="MLP_text ParaOverride-1">„Dobrou noc, má zlatá děťátka,“ řekla maminka a&#160;přivinula si je holýma rukama k&#160;sobě. „Už leťte do hnízdečka.“</p>
			<p class="MLP_text ParaOverride-1">A&#160;tu Hvězdička už zase udělala ostudu. Přede všemi tam zdvihla ruce a&#160;řekla: „Ať mě odnese tatínek.“</p>
			<p class="MLP_text ParaOverride-1">Ale jim se to zřejmě líbilo a&#160;tatínek se k&#160;ní shýbl a&#160;jako vždycky ji vzal na ruku.</p>
			<p class="MLP_text ParaOverride-1">Chůva tak chvátala, aby je uložila ke spaní, že dokonce vytrhla Sluníčka z&#160;modlení a&#160;řekla mu: „Dělej s&#160;tím, chlapče, dělej.“ A&#160;vzápětí leželi potmě a&#160;jenom na misce blikala noční lampička.</p>
			<p class="MLP_text ParaOverride-1">„Spíš?“ zeptala se Hvězdička.</p>
			<p class="MLP_text ParaOverride-1">„Ne,“ řekl Sluníčko. „A&#160;ty?“</p>
			<p class="MLP_text ParaOverride-1">„Já taky ne,“ řekla Hvězdička.</p>
			<p class="MLP_text ParaOverride-1">Za dlouhou chvíli Sluníčko znovu procitl. Zdola se ozývalo hlučné, hlučné plácání, jako když prší. Zaslechl, jak se Hvězdička obrátila na bok.</p>
			<p class="MLP_text ParaOverride-1">„Hvězdičko, jsi vzhůru?“</p>
			<p class="MLP_text ParaOverride-1">„Ano, a&#160;ty?“</p>
			<p class="MLP_text ParaOverride-1">„Já taky. Víš co, pojďme se podívat ze schodů.“</p>
			<p class="MLP_text ParaOverride-1">Posadili se na nejhořejší schod a&#160;tu se otevřely dveře u&#160;salonu a&#160;bylo slyšet, jak celá společnost odchází předsíní do jídelny. Potom se zavřely i&#160;ty dveře; ozvalo se bouchání a&#160;smích. Pak to přestalo a&#160;Sluníčko je v&#160;duchu viděl, jak chodí všichni dokola kolem krásného stolu s&#160;rukama vzadu jako předtím on… Chodí kolem dokola, hledí a&#160;vyvalují oči. Tomu pánovi s&#160;šedivými licousy se nejvíc líbí domeček. Když uviděl oříšek, který je tam místo kliky, zakoulel očima jako předtím a&#160;řekl Sluníčkovi: „Viděls ten oříšek?“</p>
			<p class="MLP_text ParaOverride-1">„Hvězdičko, nekývej tak hlavou.“</p>
			<p class="MLP_text ParaOverride-1">„Vždyť já nekývám. To ty.“</p>
			<p class="MLP_text ParaOverride-1">„Já ne. Já nikdy hlavou nekývám.“</p>
			<p class="MLP_text ParaOverride-1">„Ba jo, kýváš. A&#160;zrovna teď.“</p>
			<p class="MLP_text ParaOverride-1">„A&#160;nekývám. To já ti jen ukazuji, jak se to nemá dělat.“</p>
			<p class="MLP_text ParaOverride-1">Když zase procitli, zaslechli tatínkův silný hlas a&#160;maminčin nezkrotný smích. Tatínek vyšel z&#160;jídelny, hnal se skokem po schodech a&#160;málem přes ně klopýtl.</p>
			<p class="MLP_text ParaOverride-1">„Hopla!“ řekl. „Hrome, pojď se na to, Kitty, podívat.“</p>
			<p class="MLP_text ParaOverride-1">Maminka vyšla do předsíně a&#160;řekla: „Ach, vy nezbedové!“</p>
			<p class="MLP_text ParaOverride-1">„Vezměme je dolů a&#160;dejme jim něco obrat,“ řekl tatínek. Sluníčko ho ještě nikdy neviděl tak rozjařeného.</p>
			<p class="MLP_text ParaOverride-1">„To rozhodně ne,“ řekla maminka.</p>
			<p class="MLP_text ParaOverride-1">„Ano, tatínku, vem! Vem nás dolů,“ řekla Hvězdička.</p>
			<p class="MLP_text ParaOverride-1">„To se ví, že vezmu,“ křikl tatínek. „Co mně budeš poroučet. Z&#160;cesty, Kitty.“ Popadl je pod paždí, s&#160;každé strany jednoho.</p>
			<p class="MLP_text ParaOverride-1">Sluníčko si myslil, že je bude maminka hrozně hubovat. Ale nehubovala. Nepřestávala se na tatínka smát.</p>
			<p class="MLP_text ParaOverride-1">„Ach, ty nezdaro!“ řekla. Ale to neplatilo Sluníčkovi.</p>
			<p class="MLP_text ParaOverride-1">„Pojďte, děcka. Pojďte mlsat,“ řekl rozjařený tatínek. Ale Hvěz­dička se na chvíli zarazila.</p>
			<p class="MLP_text ParaOverride-1">„Mami&#160;– šaty se ti na jedné straně úplně svezly.“</p>
			<p class="MLP_text ParaOverride-1">„Vážně?“ řekla maminka. A&#160;tatínek řekl: „Ano,“ a&#160;dělal, jako by ji chtěl kousnout do bílého ramene, ale ona ho odstrčila.</p>
			<p class="MLP_text ParaOverride-1">A&#160;tak se vrátili do krásné jídelny.</p>
			<p class="MLP_text ParaOverride-1">Ale běda, běda! Co se to stalo? Pentle i&#160;růže byly strhány. Červené ubrousky ležely na zemi, všechny ty lesklé talíře byly zašlé a&#160;blyštivé sklenice také. Nádherné jídlo, které ten člověk upravil, bylo rozházeno a&#160;všude se povalovaly kosti a&#160;drobty a&#160;slupky a&#160;skořápky. Dokonce tam byla i&#160;převržená láhev, z&#160;které crčelo na ubrus, a&#160;nikdo ji nepostavil rovně.</p>
			<p class="MLP_text ParaOverride-1">A&#160;ten růžový domeček se sněhovou střechou a&#160;zelenými okny byl zbořen&#160;– zbořen&#160;– napolo rozteklý uprostřed stolu.</p>
			<p class="MLP_text ParaOverride-1">„Pojď dál, Sluníčko,“ řekl tatínek, který se tvářil, jako by to ani nepozoroval.</p>
			<p class="MLP_text ParaOverride-1">Hvězdička zdvíhala nohy v&#160;pyžamu, přišourala se ke stolu, stoupla si na židli a&#160;pištěla na celé kolo.</p>
			<p class="MLP_text ParaOverride-1">„Vezmi si kousek toho pudinku,“ řekl tatínek a&#160;urazil další kus střechy.</p>
			<p class="MLP_text ParaOverride-1">Maminka vzala talířek a&#160;nastavila mu jej; druhou rukou ho objala kolem krku.</p>
			<p class="MLP_text ParaOverride-1">„Tatínku, tatínku,“ vřískala Hvězdička. „Ta malinká klika tu zůstala. Ten oříšek. Mohu si ho sníst?“ Sáhla po něm, vyloupla ho ze dveří a&#160;s&#160;chutí ho rozchroupala, až při tom mrkala.</p>
			<p class="MLP_text ParaOverride-1">„Tu máš, mládenče,“ řekl tatínek.</p>
			<p class="MLP_text ParaOverride-1">Ale Sluníčko se nehýbal ode dveří. Tu náhle zdvihl hlavu a&#160;hlasitě zakvílel.</p>
			<p class="MLP_text ParaOverride-1">„To je ale strašné&#160;– strašné&#160;– strašné!“ vzlykal.</p>
			<p class="MLP_text ParaOverride-1">„Tak vidíš!“ řekla maminka. „Vidíš!“</p>
			<p class="MLP_text ParaOverride-1">„Syp,“ řekl tatínek, který najednou už nebyl rozjařen. „A&#160;hned. Syp!“</p>
			<p class="MLP_text ParaOverride-1">S&#160;hlasitým nářkem cupal Sluníčko do dětského pokoje.</p>
		</div>
</body>
</html>