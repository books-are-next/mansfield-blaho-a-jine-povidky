<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>blaho_a_jine_povidky-12</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="blaho_a_jine_povidky-12" xml:lang="cs-CZ">
		<div class="Z-kladn--textový-r-meček">
			<p id="_idParaDest-23" class="MLP_uroven2_kapitola ParaOverride-1">Feuille d’album</p>
			<p class="MLP_text_bez1radku ParaOverride-1">Byl to věru nekňuba. Venkoncem ostýchavý. Slova ze sebe nevypravil. A&#160;jaký neodbyta! Jakmile se octl u&#160;vás v&#160;ateliéru, nikdy nevěděl, kdy má odejít. To seděl a&#160;seděl, až by byl člověk brečel, a&#160;když se konečně s&#160;mnohým zardíváním vyhrabal, měl člověk palčivou chuť hodit něco pořádného za ním&#160;– třeba truhlík na želvu. Na první pohled ku podivu vypadal náramně zajímavě. V&#160;tom se všichni shodovali. Někdy navečer zapadl člověk do kavárny a&#160;tu uviděl v&#160;koutku sedět hubeného snědého mladíka v&#160;modré vlněné košili a&#160;v&#160;zapjaté šedé kazajce, který měl před sebou stát sklenici kávy. V&#160;modré košili s&#160;šedou kazajkou, jejíž rukávy mu byly krátké, vypadal trochu jako chlapec, který si usmyslil, že uteče z&#160;domu na moře. Vlastně už utekl. A&#160;za chvíli vstane a&#160;navlékne si na hůl uzlík, v&#160;němž má noční košili a&#160;matčin obrázek&#160;– a&#160;tak se pustí ven do tmy a&#160;utone… Třeba klopýtne cestou k&#160;lodi o&#160;okraj hráze… Měl černé, krátce přistřižené vlasy, šedé oči s&#160;dlouhými řasami, bílé líce a&#160;ústa našpulená, jako by mermomocí přemáhal pláč… Což mu bylo možno odolat? Ach, člověku nad ním srdce usedalo. A&#160;jako by to nestačilo, ještě to jeho rafinované zardívání… Kdykoliv se k&#160;němu přiblížil číšník, zrudl&#160;– jako by ho právě pustili z&#160;vězení a&#160;číšník o&#160;tom věděl…</p>
			<p class="MLP_text ParaOverride-1">„Prosím tě, kdo to je? Nevíš?“</p>
			<p class="MLP_text ParaOverride-1">„Vím. Jmenuje se Ian French. Malíř. Prý náramně nadaný. Jedna prý se mu začala věnovat s&#160;něžnou mateřskou péčí. Ptala se ho, jak často dostává zprávy z&#160;domova, má-li na posteli dosti přikrývek a&#160;kolik mléka denně vypije. Ale když si zašla za ním do ateliéru vyspravit mu ponožky, zvonila a&#160;zvonila, a&#160;ačkoliv by dala krk za to, že slyší někoho uvnitř oddychovat, nikdo se na zvonění neozval… Všechno marné!“</p>
			<p class="MLP_text ParaOverride-1">Jiná zas usoudila, že by se měl zamilovat. Posadila si ho vedle sebe, říkala mu „milánku“, nakláněla se nad něho, aby ucítil rozkošnou vůni jejích vlasů, brala ho pod paží, vyprávěla mu, jak může být život nádherný, když má jen člověk odvahu, a&#160;jednou večer si zašla za ním do ateliéru a&#160;zvonila a&#160;zvonila… Všechno marné.</p>
			<p class="MLP_text ParaOverride-1">„Ten chudák se potřebuje pořádně rozkývat,“ řekla třetí. A&#160;tak chodili do kaváren, kabaretů, tančíren, do lokálů, kde se pilo cosi, co chutnalo jako šťáva z&#160;nakládaných meruněk, jenže láhev stála sedmadvacet šilinků a&#160;říkalo se tomu šampaňské, a&#160;zase do jiných lokálů, tak úchvatných, že slova na to nestačí, a&#160;sedávalo se tam v&#160;příšerné tmě a&#160;vždycky tu noc předtím tam někoho zastřelili. Ale on ani brvou nehnul. Jenom jednou se hodně opil, ale místo aby se rozvil do květu, seděl jako z&#160;kamene a&#160;na tvářích mu vyskočily rudé skvrny, ano, prosím, jako učiněný mrtvý obraz toho šlágru, který se tehdy hrál, jako „Rozbitá loutka“. Ale když ho pak odváděla zpátky do jeho ateliéru, přišel nadobro k&#160;sobě a&#160;dole na ulici jí dal dobrou noc, jako by šli spolu domů z&#160;kostela… Všechno marné!</p>
			<p class="MLP_text ParaOverride-1">Po bůhví kolika dalších pokusech&#160;– ženská dobrota má totiž tuhý kořen&#160;– nechaly ho na pokoji. Chovaly se k&#160;němu ovšem stále stejně roztomile, zvaly ho na své výstavy, bavily se s&#160;ním v&#160;kavárně, ale to bylo vše. Umělkyně, ta přece nemá kdy na lidi, kteří na nic nereagují. Není to pravda?</p>
			<p class="MLP_text ParaOverride-1">„Ostatně se mi pořád zdá, že v&#160;tom vězí nejspíš nějaká zhýralost… Nemyslíte? Nebude to přece jen tak nevinné, jak to na první pohled vypadá! Nač by člověk chodil po Paříži, kdyby si chtěl žít jak sedmikráska na poli? Ne, já ho z&#160;ničeho nepodezírám. Jenže&#160;–“</p>
			<p class="MLP_text ParaOverride-1">Bydlil až nahoře ve vysokém stavení, čnějícím nad řekou. Jak romanticky vypadá takové stavení za deštivých nocí a&#160;při měsíčku, když jsou okenice a&#160;důkladné dveře zavřeny a&#160;když tabulka s&#160;oznámením „pronajme se ihned menší byt“ probleskuje tak nevýslovně teskně. A&#160;jak neromanticky páchne po celý rok takové stavení, kde bydlí v&#160;přízemí v&#160;skleněné kleci domovnice, zachumlaná do špinavého šálu, která něco míchá na kastrolu a&#160;naběračkou podává lepší kousky opuchlému psisku, rozvalenému na polštáři z&#160;postele… Z&#160;ateliéru, trčícího vysoko v&#160;povětří, byl báječný rozhled. Dvě velká okna byla obrácena na vodu; bylo odtamtud vidět na loďky a&#160;bárky, šinoucí se kolébavě nahoru i&#160;dolů po proudu, a&#160;na okraj ostrova, posázeného stromy, jako nějaká kulatá kytice. Z&#160;bočního okna byla vyhlídka na protější dům, který byl ještě zchátralejší a&#160;menší, a&#160;dole pod tím oknem bylo květinové tržiště. Člověk zahlédl vršky nehorázných paraplat, ovroubených vyčnívajícími pestrými květy, boudy, potažené pruhovanými plachtami, kde se prodávaly sazenice v&#160;truhlících a&#160;vlhce lesklé palmy v&#160;kameninových květináčích. Stařeny šukaly sem a&#160;tam mezi květinami jako raci. Nemusil věru ani chodit ven. I&#160;kdyby seděl u&#160;okna tak dlouho, až by mu zešedivělé vousy přerostly přes římsu, vždycky by našel něco k&#160;malování…</p>
			<p class="MLP_text ParaOverride-1">A&#160;jak by byly užasly ty něžné duše, kdyby se jim bylo podařilo vypáčit dveře! Měl svůj ateliér jako ze škatulky. Všechno měl uspořádáno do nějakého obrazce, takřka do zátiší&#160;– na stěně za plynovými kamny kastroly s&#160;pukličkami, na poličce misku na vejce, bandasku na mléko a&#160;čajovou konvici, na stole knihy a&#160;lampu s&#160;nabíraným papírovým stínítkem. Přes den měl na posteli prostřen indický přehoz, vroubený kolem dokola kráčejícími levharty, a&#160;na zdi u&#160;postele ve výši očí, když člověk ulehl, měl úhledně vytištěnou cedulku: <span class="MLP_znak_kurziva_11b">Hned vstaň!</span> Každý den byl u&#160;něho téměř stejný. Dokud bylo světlo, maloval do úmoru, potom si navařil a&#160;uklidil. Navečer chodil do kavárny nebo seděl doma a&#160;četl anebo též sestavoval náramně složitý seznam výdajů, nadepsaný: „Zač bych to měl pořídit“ a&#160;zakončený přísežným prohlášením… „Přísahám, že příští měsíc nepřekročím tuto částku. Podepsán: Ian French.“</p>
			<p class="MLP_text ParaOverride-1">To nebyla nijaká zvláštní zhýralost, ale přece měly ty podezřívavé ženy pravdu. To ještě nebylo všechno.</p>
			<p class="MLP_text ParaOverride-1">Jednou navečer seděl u&#160;bočního okna, pojídal švestky a&#160;pecky házel na střechy paraplat na pustém květinářském tržišti. Napršelo&#160;– spustil se první pořádný jarní déšť&#160;– všechno se mihotavě třpytilo a&#160;vzduch voněl poupaty a&#160;vlhkou hlínou. V&#160;šeru se rozléhalo plno malátných a&#160;spokojených hlasů a&#160;ti, kdo šli zavřít okna a&#160;zaklesnout okenice, vykláněli se ven. Stromy dole na tržišti byly okořeněny čerstvou zelení. Jaképak to jsou stromy? hloubal. A&#160;tu se objevil lampář. Zíral na protější dům, na ten nízký, zchátralý dům, a&#160;tu jako v&#160;odpověď na jeho upřený pohled rozevřela se obě okenní křídla a&#160;na balkónek vyšla dívka s&#160;květináčem narcisů. Byla to hubeňoučká dívka v&#160;tmavé zástěře a&#160;s&#160;vlasy ovinutými růžovým šátkem. Rukávy měla vyhrnuty až skoro k&#160;ramenům a&#160;její útlé paže svítily proti tmavé látce.</p>
			<p class="MLP_text ParaOverride-1">„Ano, je docela teplo. To jim jen prospěje,“ řekla, postavila květináč s&#160;narcisy a&#160;obrátila se k&#160;někomu, kdo byl uvnitř v&#160;pokoji. Jak se otočila, sáhla si oběma rukama po šátku a&#160;zastrčila pod něj kadeř. Pohlédla dolů na pusté tržiště a&#160;vzhůru na oblohu, ale tam, kde on sám seděl, jako by byla díra ve vzduchu. Protější dům zkrátka neviděla. Potom zmizela.</p>
			<p class="MLP_text ParaOverride-1">Srdce mu vypadlo z&#160;bočního okna ateliéru a&#160;skutálelo se na balkon protějšího domu&#160;– a&#160;tam se ponořilo do květináče s&#160;narcisy pod polorozvitá poupata a&#160;kopinatou zeleň. Ta místnost s&#160;balkonem byl obývací pokoj a&#160;vedle byla kuchyně. Slyšel řinkot talířů, jak myla po večeři, potom přistoupila k&#160;oknu, vyklepala utěrku o&#160;římsu a&#160;pak ji pověsila na hřebík, aby uschla. Nikdy si neprozpěvovala, ani si nerozplétala vlasy, ani nevzpínala ruce k&#160;měsíci, jak se sluší na dívky. Mívala na sobě vždy touž tmavou zástěru a&#160;vlasy měla ovinuty růžovým šátkem… U&#160;kohopak bydlí? K&#160;těm dvěma oknům jakživ nikdo jiný nepřijde, a&#160;přece stále mluví s&#160;někým uvnitř. Usoudil, že její matka je asi mrzák. Berou si domů šití. Otec jim už umřel… Býval novinářem&#160;– pobledlý, s&#160;dlouhými vousy a&#160;přes čelo mu splývala černá kštice.</p>
			<p class="MLP_text ParaOverride-1">Pracují celý den a&#160;jen tak tak že jim to stačí na živobytí, ale z&#160;domu vůbec nevycházejí a&#160;s&#160;nikým se nestýkají. Když pak usedl ke stolu, musil si sestavit úplně novou řadu přísežných prohlášení… Před stanovenou hodinou nepůjdu k&#160;bočnímu oknu. Podepsán: Ian French. Nebudu na ni myslit, dokud si ten den nevyřídím malování. Podepsán: Ian French.</p>
			<p class="MLP_text ParaOverride-1">Je to docela prosté. Ona je jediná osoba, kterou má opravdu chuť poznat, protože je, jak usoudil, ze všech jediná stejně stará jako on. Smíšky nesnáší a&#160;o&#160;dospělé ženské nestojí… Je s&#160;ním stejně stará&#160;– je zkrátka jako on. Sedal malátně v&#160;šerém ateliéru s&#160;jednou paží svěšenou přes lenoch židle, hleděl k&#160;ní upřeně do okna a&#160;viděl se tam v&#160;duchu s&#160;ní. Je prchlivá; občas se oba dva strašně pohádají, on a&#160;ona. Ona umí dupat a&#160;lomit v&#160;zástěře rukama… samým vztekem. Málokdy se zasměje. To jen když mu vypravuje o&#160;tom, že měla jednou kotě, a&#160;když mu dala maso, kotě řvalo a&#160;tvářilo se jako lev. Takovým věcem se ona zasměje… Obyčejně však sedávají klidně spolu; on právě tak, jak sedí teď, ona s&#160;rukama sepjatýma v&#160;klíně a&#160;s&#160;nohama pod sebou, potichu spolu hovoří nebo mlčí, zmalátnělí po celodenní práci. Ona se ho arci nikdy neptá na jeho obrazy a&#160;on ji arci zase skvěle kreslí; ty kresby se jí protiví, protože ji vypodobňuje tak hubenou a&#160;snědou… Ale jak se s&#160;ní seznámí? Takhle to může trvat léta…</p>
			<p class="MLP_text ParaOverride-1">A&#160;tu přišel na to, že jednou za týden chodí navečer nakupovat. Dva čtvrtky po sobě přistoupila k&#160;oknu v&#160;staromódní peleríně, přehozené přes zástěru, a&#160;s&#160;košíkem v&#160;ruce. Odtamtud, kde seděl, nebylo vidět na její domovní dveře, ale příští čtvrtek v&#160;touž dobu navečer popadl čepici a&#160;seběhl ze schodů. Na všem bylo líbezné růžové světlo. Viděl je, jak září v&#160;řece a&#160;jak zrůžovuje obličeje a&#160;ruce lidí, kteří kráčejí proti němu.</p>
			<p class="MLP_text ParaOverride-1">Opřen o&#160;svůj dům čekal na ni a&#160;neměl tušení, co jí řekne. „Už jde,“ ozvalo se mu v&#160;hlavě. Kráčela rychle drobnými lehkými kroky; v&#160;jedné ruce měla košík, druhou si přidržovala pelerínu… Co mu zbývá než jít za ní… Nejprve zašla k&#160;hokynáři a&#160;dlouho tam pobyla a&#160;potom se zastavila u&#160;řezníka, kde musila čekat, až na ni dojde. Zdržela se celou věčnost vybíráním u&#160;niťaře, potom zašla do ovocnářství a&#160;koupila citron. Jak ji tak pozoroval, byl ještě pevněji přesvědčen, že se s&#160;ní musí hned seznámit. Její klid, její opravdovost, její samotářství, ba i&#160;to, jak kráčí, jako by toužila vypořádat se s&#160;tím světem dospělých, to vše mu připadalo tak přirozené a&#160;tak samozřejmé.</p>
			<p class="MLP_text ParaOverride-1">„Ano, taková je vždycky,“ pomyslil si pyšně. „S&#160;těmihle lidmi nemáme my nic společného.“</p>
			<p class="MLP_text ParaOverride-1">Ale už se vracela domů a&#160;on byl stále stejně daleko jako dříve… Pojednou odskočila do mlékárny a&#160;oknem ji viděl, jak kupuje vejce. Vybírala si je pečlivě z&#160;košíku&#160;– hnědé, krásně zaoblené, jaké by si sám vybral. Když vyšla z&#160;mlékárny, vešel po ní dovnitř. Za chvíli byl už zase venku, sledoval ji kolem svého domu přes květinářské tržiště, proplétal se mezi velikánskými paraplaty, šlapal po spadlých květinách a&#160;kolečkách po květináčích… Proklouzl domovními dveřmi a&#160;pak se pustil po schodech a&#160;našlapoval opatrně zároveň s&#160;ní, aby si toho nevšimla. Konečně se na odpočívadle zastavila a&#160;vyňala z&#160;tašky klíč. Když ho strčila do zámku, vyběhl za ní a&#160;postavil se proti ní.</p>
			<p class="MLP_text ParaOverride-1">Zčervenal ještě ohnivěji než jindy, ale přísně se na ni zahleděl, když jí téměř zlostně říkal: „Promiňte, mademoiselle, tohle jste vytrousila.“</p>
			<p class="MLP_text ParaOverride-1">A&#160;podal jí vejce.</p>
		</div>
</body>
</html>