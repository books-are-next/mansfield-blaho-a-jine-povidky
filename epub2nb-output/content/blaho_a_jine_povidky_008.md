---
title: Blaho
contentType: prose
---

<section>

Bertě Youngové bylo už třicet let, a přece se jí chvílemi zachtělo jako tenkrát ne jít, ale utíkat, tančit po chodníku a odtančit z něho pryč, honit obruč, vyhazovat něco do vzduchu a zase to chytat anebo klidně stát a smát se – ničemu – prostě ničemu.

Co si počít, když je někomu třicet let a pojednou když zahne do své ulice, ovládne ho pocit blaha – naprostého blaha! – jako by náhle spolkl jasný kus toho pozdního odpoledního slunce, a ten mu hoří v prsou a srší jiskřičky do všech částek těla, do všech prstů na rukou a na nohou…?

Ach, což to nemůže dát člověk jinak najevo, leda když „se opije a budí pohoršení“? Jak je civilizace blbá! Nač dostal člověk tělo, když je musí opatrovat zavřené v pouzdře jako vzácné, vzácné housle?

„Ne, ty housle, to není to pravé,“ napadlo ji, když běžela do schodů a hmatala v kabelce po klíči – jako obyčejně ho zapomněla – a klepala na schránku na dopisy. „To není to pravé, protože – Děkuji, Marie,“ vstoupila do předsíně. „Vrátila se chůva?“

„Ano, milostivá.“

„A přišlo ovoce?“

„Ano, milostivá. Přišlo všechno.“

„Zaneste mi, prosím, ovoce do jídelny. Urovnám je, než půjdu nahoru.“

V jídelně bylo šero a úplná zima. A přece Berta shodila plášť; nemohla to už ani na chvíli vydržet, jak ji tísnil, a studený vzduch jí dolehl na ramena.

Ale v prsou měla dosud to jasné žhavé místo – a z něho sršely ty jiskřičky. Bylo to až nesnesitelné. Ani dýchat si netroufala, aby je snad ještě více nerozdmýchala, a přece dýchala zhluboka, zhluboka. Ani do studeného zrcadla podívat si netroufala – a přece se podívala, a zrcadlo jí odrazilo zářící ženu, s usměvavými, chvějivými rty, s velkýma tmavýma očima a s vzezřením, jako by poslouchala, čekala, že se něco… božského stane… o čem věděla, že se jistě stane… jistojistě.

Marie donesla na tácu ovoce a zároveň s ním hlubokou mísu a modrou misku, velmi hezkou, podivně třpytivou, jako by byla na­močena do mléka.

„Mám rozsvítit, milostivá?“

„Děkuji, nechci. Vidím docela dobře.“

Byly tam mandarinky a jablka s jahodově růžovým nádechem. Žluté hrušky, hebké jako hedvábí, trochu bílých hroznů stříbřitě ojíněných a velký chumáč tmavě červených. Ty koupila, aby byly v souladu s novým kobercem v jídelně. Ano, vypadalo to trochu násilné a hloupé, ale koupila je opravdu proto. V krámě ji napadlo: „Musím donést trochu tmavě červených, abych sladila koberec se stolem.“ A tehdy se to zdálo docela rozumné.

Když ovoce narovnala a udělala z těch lesklých oblých tvarů dvě pyramidy, poodstoupila od stolu, aby viděla, jak působí – a působily opravdu velmi zvláštním dojmem. Zdálo se, že se stůl v šeru rozplývá a skleněná mísa a modrá miska plavou ve vzduchu. To bylo ovšem v její nynější náladě tak neuvěřitelně krásné. Dala se do smíchu.

„Ne, ne. Propadám hysterii.“ Popadla kabelku a plášť a vyběhla do dětského pokoje.

</section>

<section>

Chůva seděla u stolku a krmila vykoupanou Bertičku. Děvčátko mělo na sobě bílou flanelovou košili a modrý vlněný kabátek, a tmavé hebké vlásky mělo sčesány vzhůru do směšné špičky. Když uvidělo matku, zdvihlo hlavu a začalo vyskakovat.

„Na, miláčku, buď hodná a spapej to,“ řekla chůva a sevřela rty tak, jak to Berta znala; znamenalo to, že už zase přišla do dětského pokoje ve špatné chvíli.

„Byla hodná, Aničko?“

„Byla celé odpoledne jak andílek,“ šeptala Anička. „Šly jsme do parku, já jsem si sedla na židli a vyndala jsem ji z kočárku a tu za námi přiběhl veliký pes a položil mi hlavu na koleno a ona ho chytila za ucho a tahala. Ach, měla jste to vidět.“

Berta se chtěla zeptat, nebylo-li to trochu nebezpečné, že ji nechala tahat cizího psa za ucho. Ale netroufala si. Stála a pozorovala je se svěšenýma rukama, jako chudé děvčátko před bohatým děvčátkem, které má panenku.

Děcko k ní znovu zdvihlo hlavu, zadívalo se na ni a potom se tak roztomile usmálo, že Berta bezděky vykřikla:

„Ach, Aničko, nechte mě ji dokrmit a ukliďte zatím koupel.“

„Hm, milostivá, dokud jí, neměly by se u ní střídat pomocnice,“ řekla Anička stále ještě šeptem. „Zneklidňuje ji to; možná, že ji to rozčilí.“

Jak hloupé! Nač má dítě, když se musí opatrovat – ne v pouzdře jako vzácné, vzácné housle – ale v náručí jiné ženy?

„Ale když já musím!“ řekla.

Anička jí podala Bertičku velmi uražena.

„Jen ji, prosím vás, po večeři nerozdovádějte. Víte, že ji vždycky rozdovádíte. A já s ní potom tolik vystojím!“

Chvála bohu! Anička vzala osušky a odešla z pokoje.

„Teď tě mám pro sebe, můj malý poklade,“ řekla Berta, když se o ni děcko opřelo.

Bertička jedla rozkošně, špulila rty po lžíci a šermovala rukama. Někdy nechtěla lžíci pustit; a někdy zase polévku rozházela na všechny strany, sotva ji Berta nabrala.

Když dojedly polévku, otočila se Berta k ohni.

„Jsi milá – jsi velmi milá!“ řekla a políbila své teplé děcko. „Mám tě ráda. Líbíš se mi.“

A opravdu tolik miluje Bertičku – její krček, když se naklání dopředu, její prstíčky na nohou, které jsou u krbu průsvitné – že se jí opět zmocnil pocit blaha a opět nevěděla, jak mu dát průchod – co si s ním počít.

„Máte jít k telefonu,“ řekla Anička, která se vítězoslavně vrátila a uchopila _svou_ Bertičku.

</section>

<section>

Úprkem sběhla dolů. Volal Harry.

„Ach, to jsi ty, Berto? Poslyš. Přijdu pozdě. Vezmu si taxi a přijedu co nejrychleji, ale odlož večeři o deset minut – ano? Hodí se ti to?“

„Ano, beze všeho. Ach, Harry!“

„Copak?“

Co má říci? Nemá, co říci. Chce se mu jen na chvíli přiblížit. Ne­může přece hloupě vykřiknout: „Byl to božský den!“

„Co je?“ vyhrkl.

„Nic. Entendu[^12],“ řekla Berta a zavěsila sluchátko a pomyslila si, jak je civilizace více než blbá.

</section>

<section>

Čekali na večeři hosty. Normana Knighta se ženou – velmi správné lidi – on se chystal založit divadlo a ona si velmi potrpěla na bytovou architekturu, mladíčka Eddiho Warrena, který právě vydal knížečku básní a byl kdekým zván na večeři, a Bertin „objev“, jménem Pearl Fultonová. Co dělá slečna Fultonová, to Berta nevěděla. Setkaly se v klubu a Berta se do ní zamilovala, tak jako se zamilovala vždycky do krásných žen, na nichž bylo něco zvláštního.

Bertu dráždilo, že se v ní dosud nevyzná, ačkoliv spolu hodně chodí a často se stýkají a upřímně si vždy popovídají. Slečna Fultonová je až po jistou mez vzácně, podivuhodně upřímná, ale je tu jistá mez a přes tu nepřejde.

Vězí za tím něco? Harry říká, že ne. Cejchuje ji jako přitupělou a „chladnou jako všechny blondýny, možná se slabým náběhem k nedokrevnosti mozku“. Ale Berta mu nedává za pravdu; rozhodně dosud ne.

„Ne, Harry, něco za tím vězí, jak tak sedává s hlavou poněkud na stranu a jak se usmívá, a já musím přijít na to, co to je.“

„Nejspíše to bude dobrý žaludek,“ odpovídal Harry.

Podrážel okázale Bertě nohy takovými poznámkami… „zmrzlá játra, milé děvče“, „pouhá plynatost“, nebo „ledvinová choroba“… a tak dále. Bertě se to bůhví proč líbilo a téměř se tomu u něho náramně obdivovala.

Odešla do salonu a rozdělala oheň; potom posbírala jeden po druhém polštáře, které Marie tak pečlivě rozložila, a naházela je zpátky na židle a pohovky. To bylo něco jiného; pokoj rázem ožil. Když se chystala hodit poslední, přistihla se pojednou při tom, jak jej vášnivě, vášnivě tiskne k sobě. Ale tím neuhasila oheň v prsou. Ach, naopak!

Okna salonu šla na balkon nad zahradou. Až na konci u zdi byla vysoká štíhlá hrušeň v nejplnějším, nejbohatším květu; stála proti obloze zelené jako ledvinec, nádherná, jakoby uklidněná. Berta se i z té dálky neubránila dojmu, že nemá ani jeden nerozvitý pupen nebo zvadlý lístek. Dole pod ní na záhonech červené a žluté tulipány, obtížené květy, jako by splývaly s tmou. Šedá kočka s břichem při zemi se plížila přes trávník a za ní se táhl černý kocour, její stín. Při pohledu na ně, který byl tak prudký a náhlý, Berta se podivně zachvěla.

„Jak z těch koček mrazí!“ zajektala, odvrátila se od okna a procházela se sem a tam…

Jak silně voní ty narcisy v teplém pokoji. Příliš silně? Ach ne. A přece jako přemožena svalila se na pohovku a přitiskla si ruce na oči.

„Jsem příliš šťastná – příliš šťastná!“ zašeptala.

A zdálo se jí, že vidí na víčkách rozkošnou hrušeň s široce rozvitými květy jako symbol vlastního života.

Ba věru – věru – má všechno. Je mladá. Jsou s Harrym stále do sebe zamilováni a vycházejí spolu skvěle a jsou opravdu dobří kamarádi. Má děcko k pomilování. Netrápí je starosti o peníze. Mají tenhle velmi slušný dům se zahradou. A přátele – moderní, vzrušující přátele, spisovatele a malíře, nebo zase lidi s velkým zájmem o sociální otázky – právě takové přátele, jaké potřebují. A pak jsou knihy a hudba a našla si znamenitou švadlenku a v létě pojedou do ciziny a nová kuchařka jim dělá přímo nádherné omelety…

„Jsem hloupá. Hloupá!“ Posadila se; jako by byla úplně omámená, úplně opilá. To nejspíš jarem.

Ano, jarem. Vždyť je tak unavená, že se ani nedovleče nahoru, aby se převlékla.

</section>

<section>

Bílé šaty, ledvincové korály, zelené botky a punčochy. Nebylo to schválně. Vymyslila si ten plán už několik hodin předtím, než stanula v saloně u okna.

Odšustila s celým tím okvětím do předsíně a políbila paní Knigh­tovou, která svlékala nejvýš legrační pomerančový plášť, lemovaný na obrubě i na přednici průvodem černých opic.

„… Proč! Proč! Pročpak jsou maloměšťáci tak nezáživní – a úplně bez smyslu pro humor! Má milá, měla jsem štísko, že jsem vůbec dojela – a to štísko, které mě zachránilo, je Norman. Mé drahé opice tak rozrušily vlak, že všichni jako jeden muž vstali a přímo mě hltali očima. Nesmáli se – neměli z toho švandu – to by se mi docela líbilo. Ne, jenom vejrali – div mě nesežrali.“

„Ale nejlépe se povedlo,“ řekl Norman a vmáčkl si do oka velký monokl s perleťovou obrubou, „dovolíš, Tvářičko, abych to řekl?“ (Doma a mezi přáteli si navzájem říkali Tvářička a Papulka.) „Když už toho měla po krk, obrátila se k sousedce a řekla jí: ‚Copak jste ještě nikdy neviděla opici!‘“

„No ovšem!“ vpadla paní Knightová se smíchem. „Vidte, to se ohromně povedlo!“

A ještě směšnější bylo, že když svlékla plášť, vypadala opravdu jako velmi inteligentní opice, která si udělala ty žluté hedvábné šaty z oloupaných banánových slupek. A což teprve její jantarové náušnice; komíhaly se jako oříšky.

„Ach, smutné, smutné dni,“ řekl Papulka a zastavil se před Bertiččiným kočárkem, „když kočárek je v předsíni“ – a mávnutím odbyl konec citátu.

Ozval se zvonek. Byl to vytáhlý bledý Eddie Warren, prudce rozrušený (jako vždycky).

„Jsem tu _správně_, nebo ne?“ žadonil.

„Ach, myslím – doufám, že ano,“ řekla vesele Berta.

„Zažil jsem _hroznou_ věc s šoférem; byl to učiněný _padouch_. Ne a ne ho _zastavit_. Čím více jsem _tloukl_ a _volal_, tím _rychleji_ jel. A ta _bizarní_ postava se _sploštělou_ hlavou při měsíci, _skrčená_ nad malým volantem…“

Otřásl se, když si sundával ohromnou bílou hedvábnou šálu; Berta si povšimla, že má též bílé, docela roztomilé ponožky.

„Ale to je hrozné,“ vykřikla.

„Ano, bylo to opravdu hrozné,“ řekl Eddie a šel za ní do salonu. „Viděl jsem se, jak jedu _Věčností_ v taxíku _bez času_.“

S Knightovými se znal. Chystal se totiž napsat pro N. K. divadelní hru, jen co se uskuteční ten plán s divadlem.

„Tak co, Warrene, copak je s tou hrou?“ řekl Norman Knight a vypustil monokl a dopřál oku, že se vypoulilo až na pokraj, a pak je zase stlačil.

A paní Knightová: „Ach, pane Warrene, to jsou prima ponožky!“

„Jsem tak _rád_, že se vám líbí,“ řekl a koukal se přitom na nohy. „Zdá se mi, že jsou _mnohem_ bělejší, co vyšel měsíc.“ A obrátil svou utrápenou mladou tvář k Bertě. „On je totiž _opravdu_ měsíc, rozumíte?“

Chtělo se jí vykřiknout: „To vím, že je – často – často!“

Byl opravdu nadmíru roztomilý. Ale roztomilá byla i Tvářička, schoulená ve svých banánových slupkách u ohně, a rovněž Papulka, který kouřil cigaretu a říkal, zatím co otřepával popel: „Kdepak ženich ještě mešká?“

„Už je tady.“

Dveře se s bouchnutím otevřely a zavřely. Harry zahlaholil: „Nazdar, lidičky. Za pět minut jsem dole.“ A slyšeli ho, jak se hrne po schodech nahoru. Berta se bezděky usmála; věděla, jak rád všechno dělá s největším chvatem. Co záleží ostatně na několika minutách přes? Ale on si namlouvá, že na nich nadmíru záleží. A pak přijde okázale do salonu, svrchovaně a klidně.

Harry má takovou chuť do života. Ach, jak si toho u něho váží! A jeho vášnivá chuť rvát se – zkoušet svou sílu a odvahu na všem, co se mu vzepře – té rozumí též. I když se tím občas u druhých, kteří ho tolik neznají, snad trochu zesměšní… Stává se, že se vrhne do boje, kde není proti čemu bojovat… Hovořila a smála se a nadobro zapomněla, že se ještě neukázala Pearl Fultonová, teprve až když vstoupil Harry dovnitř (právě tak, jak si to představovala).

„Jestlipak slečna Fultonová nezapomněla?“

„Už to tak bude,“ řekl Harry. „Má telefon?“

„Vida, zrovna přijelo taxi.“ A Berta se usmála s oním majetnickým výrazem, který si nasazovala vždycky, když byly její objevy mezi ženami nové a tajemné. „Ona bydlí v taxi.“

„Je-li tomu tak, ztloustne,“ řekl Harry chladně a zazvonil na večeři. „Pro blondýny je to strašlivé nebezpečí.“

„Harry, neříkej –“ okřikla ho Berta a zasmála se na něho.

Zatím co čekali, nastala opět chvilička, kdy se smáli a hovořili, poněkud příliš nenuceně, poněkud příliš bezstarostně. A tu vstoupila s úsměvem, hlavu poněkud nakloněnou na stranu, slečna Fultonová, celá ve stříbře, se stříbrnou stužkou, která jí poutala bledě plavé vlasy.

„Jdu moc pozdě?“

„Ne, vůbec ne,“ pravila Berta. „Pojďte se mnou.“ A vzala ji pod paží a odebrali se do jídelny.

Co je to v doteku té studené paže, že dovede rozdmýchat – roz­dmýchat – do plápolu – oheň blaha, s nímž si Berta neví rady?

Slečna Fultonová se na ni nedívala; jenže ona se málokdy dívala na lidi zpříma. Těžká víčka jí spočívala na očích a na rtech jí pohrával a zas mizel podivný poloúsměv, jako by žila spíš sluchem než zrakem. Ale Berta najednou poznala, jako by si byly vyměnily nejdelší, nejdůvěrnější pohled – jako by si řekly navzájem: „I ty?“ – že Pearl Fultonová, když tak míchá na šedém talíři krásnou červenou polévku, cítí právě to, co cítí ona.

A ostatní? Tvářička a Papulka, Eddie a Harry, lžíce se jim zdvíhají a klesají – přetírají si ubrouskem rty, ulamují chleba, pohrávají vidličkami a sklenicemi a hovoří.

„Setkal jsem se s ní na představení v Alfě – úplně kuriózní osůbka. Nejenom že si ustřihla vlasy, vypadá, jako by si ušmikala i nohy a ruce a krk a také ten svůj nešťastný nosík.“

„Není už úplně liée[^13] s Michaelem Oatem?“

„S tím, co napsal ‚Láska s falešnými zuby‘?“

„Chce mi napsat kus. Jednoaktovku. Jediná postava. Rozhodne se spáchat sebevraždu. Řekne všechny důvody pro a proti. A tu když se rozhodne buďto ji spáchat, anebo ne – opona. Není to zrovna špatný nápad.“

„Jak ji chce nazvat – ‚Bolení žaludku‘?“

„Myslím, že jsem přišel na _tentýž_ nápad v jedné _malé_ francouzské revui, která je v Anglii úplně _neznámá_.“

Ne, oni to tak necítí jako ona. Jsou milí – milí – a je ráda, že jsou zde, u jejího stolu a že jim podává výborné jídlo a víno. Přímo touží po tom říci jim, jak jsou rozkošní a jaká je z nich ozdobná skupina, v níž jeden dává vyniknout druhému, a jak jí připomínají jednu Čechovovu hru!

Harry si pochutnává na večeři. Patří to k jeho – nu, ne právě k přirozenosti a jistě ne k póze – k jeho – tomu či onomu – že mluví a chvástá se svou „mrzkou vášní pro bílé maso mořských raků“ a „zelenou barvu pistáciové zmrzliny – která je zelená a studená jako víčka egyptských tanečnic“.

Když k ní zvedl hlavu a řekl: „Berto, tohle je obdivuhodné soufflée!“, málem se dětinskou radostí rozplakala.

Ach, proč má dnes večer k celému světu tak něžný cit? Všechno je dobré – všechno je správné. Všechno, co se děje, jako by jí znovu vrchovatě naplňovalo pohár blaha.

A v hloubi duše stále vidí tu hrušeň. Září asi stříbrně při měsíci chudinky Eddiho, stříbrně jako slečna Fultonová, která sedí a otáčí mandarinku v prstech, a ty má tak bledé, až se zdá, že z nich vyzařuje světlo.

Nechápe – a je to až zázračné – jak dovedla tak přesně a rázem uhodnout náladu slečny Fultonové. Ani za mák nepochybuje, že se nemýlí, a přece, co bude dále? Nic, pranic.

„Jsem přesvědčena, že k tomu dochází mezi ženami velmi, velmi zřídka. Mezi muži nikdy,“ myslila si Berta. „Ale až budu v saloně vařit kávu, snad mi dá ‚znamení‘.“

Nevěděla, co tím myslí, a co se stane potom, nedovedla si představit.

Když tak přemýšlela, zpozorovala, že mluví a směje se. Musila mluvit, poněvadž se jí chtělo velmi smát.

„Musím se smát, nebo umřu.“

Ale když zpozorovala Tvářiččin směšný zvyk, jak něco zdrhuje vpředu na živůtku – jako by tam skrývala tajně nastřádanou hromádku ořechů – musila Berta zatnout nehty do dlaní, aby se příliš nesmála.

</section>

<section>

Konečně bylo po tom. A Berta řekla: „Pojďte se podívat na můj nový kávový strojek.“

„My míváme nový kávový strojek nejvýš jednou za čtrnáct dní,“ řekl Harry. Tentokrát ji uchopila pod paží Tvářička; slečna Fultonová sklopila hlavu a šla za nimi.

V saloně pohasl oheň v rudé, kmitavé „hnízdo fénixích mláďat“, jak prohlásila Tvářička.

„Nerozsvěcujte chvíli. Je to tak hezké.“ A znovu se schoulila u ohně. Je jí pořád zima… „když nemá ovšem svou červenou flanelovou kazajku,“ myslila si Berta.

V tom okamžiku jí slečna Fultonová dala „znamení“.

„Máte zahradu?“ ozval se studený, ospalý hlas.

Bylo to od ní tak skvostné, že Bertě nezbývalo než poslechnout. Přešla přes pokoj, rozhrnula záclony a otevřela ta dlouhá okna.

„Hle,“ vydechla.

A obě ženy stály bok po boku a hleděly na štíhlý kvetoucí strom. Byl tak nehybný, a přece se zdálo, že se vzpíná vzhůru jako plamen svíce, že se v tom jasném vzduchu zahrocuje a chvěje, že roste před jejich očima výš a výš – až se skorem dotýká okraje kulatého stříbrného měsíce.

Jak dlouho tam tak stály? Obě – bytosti z jiného světa – jakoby zakleté v tom kruhu nadpozemského světla, rozumějí si dokonale navzájem a dumají nad tím, co počít na tomhle světě s tím blaženým pokladem, který jim hoří v prsou a jako stříbrné květy padá z vlasů a z rukou.

Navždycky – na chvíli? A zašeptala jí slečna Fultonová: „Ano. Právě to?“ Anebo si to Berta vysnila?

A tu se s cvaknutím rozžalo světlo a Tvářička uvařila kávu a Harry řekl: „Milá paní Knightová, na holčičku se mne neptejte. Vůbec ji nevídám. Nebudu se o ni naprosto zajímat, dokud nebude mít milence,“ a Papulka odkryl na chvíli zasklené oko a potom je zase dal za sklo a Eddie Warren pil kávu a postavil šálek s úzkostlivou tváří, jako by byl dopil a uviděl pavouka.

„Chci prostě mladým lidem poskytnout představení. Jsem přesvědčen, že Londýn je přímo těhotný prima nenapsanými hrami. Chci jim zkrátka říci: Tady je divadlo. Hurá do toho.“

„Víte, má milá, chystám se vyzdobit pokoj Jacobu Nathansovi. Ach, tolik mě to pokouší udělat vzorek s pečenými rybami a opěradla židlí zformovat jako pánvice a všude na záclony dát vyšít hezké opékané brambory.“

„Naši mladí pisatelé mají jednu chybu: jsou příliš romantičtí. Člověk se nemůže vydat na moře, aby nedostal mořskou nemoc a nepotřeboval kbelík. Nu, pročpak si netroufají na ty kbelíky?“

„_Hrozná_ báseň o dívce, která byla _znásilněna_ v lesíku _beznosým_ žebrákem…“

Slečna Fultonová se zabořila do nejnižší, nejhlubší pohovky a Harry podával dokola cigarety.

Jak stál před ní a potřásal stříbrnou krabicí a říkal příkře: „Egyptské? Turecké? Virginské? Jsou pomíchány,“ Berta si uvědomila, že ho slečna Fultonová nejen nudí, nýbrž že má k ní odpor. A z toho, jak slečna Fultonová řekla: „Ne, děkuji, nebudu kouřit,“ usoudila, že to cítí a že ji to uráží.

„Ach, Harry, neměj k ní odpor. Úplně se v ní mýlíš. Je báječná, báječná. A jak můžeš ostatně smýšlet po svém o někom, kdo mi tolik znamená. Pokusím se říci ti dnes večer, až budeme v posteli, co se mezi námi dálo. Co jsme spolu prožívaly.“

</section>

<section>

Při těchto posledních slovech vtrhlo Bertě do mysli něco zvláštního a skoro strašidelného. A to slepé a usměvavé jí šeptalo: „Tihle lidé už brzo odejdou. V domě bude ticho – ticho. Světla zhasnou. A budeš s ním sama pohromadě v tmavém pokoji – v teplé posteli…“

Vymrštila se se židle a odběhla ke klavíru.

„Škoda, že nikdo z vás nehraje!“ vykřikla. „Škoda, že někdo nehraje.“

Po prvé v životě zatoužila Berta Youngová po svém muži.

Ach, milovala ho předtím – byla do něho zamilována všelijak jinak, jenom ne takhle. A chápala též, že on je jinačí. Kolikrát to spolu přetřásali. Nejprve ji to hrozně sužovalo, když shledala, že je tak chladná, ale po čase se jí zdálo, že to nevadí. Jsou k sobě navzájem tak upřímní – tak kamarádští. To je na modernosti to nejlepší.

Ale teď – žhavě, žhavě! To slovo ji bolí v žhavém těle. Je to ono, k čemu směřoval ten pocit blaha? Ale to potom –

„Má milá,“ řekla paní Knightová, „vy víte, jak jsme na tom bídně. Jsme oběťmi času a vlaku. Bydlíme v Hampsteadu. Bylo to tak hezké.“

„Půjdu s vámi do předsíně,“ řekla Berta. „Byla jsem tak ráda, že jste u nás. Ale nesmíte zmeškat poslední vlak. Je to hrozné, viďte!“

„Knighte, nenapijete se whisky, než půjdete?“ zvolal Harry.

„Děkuji, ne, kamaráde.“

Berta mu za to stiskla pevně ruku, když mu ji podávala.

„Dobrou noc, sbohem,“ křičela s horního schodu a cítila, že tahle její bytost se s nimi loučí navždy. Když se vrátila do salonu, byli ostatní na odchodu.

„… Můžete se tedy svézt kus cesty se mnou.“

„Budu vám _tolik_ povděčen, když nebudu muset po té _strašné_ příhodě znovu zas odjíždět _sám_.“

„Taxi seženete na konci ulice na stanovišti. Je to pár kroků.“

„To se mi ulevilo. Půjdu si obléci kabát.“

Slečna Fultonová pokročila do předsíně a Berta šla za ní, když vtom se Harry přímo prodral vedle ní.

„Dovolte, ať vám pomohu.“

Berta věděla, že lituje své hrubosti – pustila ho. Je po tolika stránkách ještě chlapec – tak vrtkavý – tak prostoduchý.

Zůstala s Eddiem u krbu.

„Jsem tak zvědav, zdali jste už viděla _novou_ Bilksovu báseň, která se jmenuje ‚_Table d’Hôte_‘,“ řekl tiše Eddie. „Je přímo _báječná_. V poslední Anthologii. Máte ji? Tak _rád_ bych vám ji ukázal. Začíná _neuvěřitelně_ krásným veršem: ‚Proč Vždycky Polévka Je z Rajských Jablíček‘?“

„Prosím,“ řekla Berta. A postoupila bez hlesu ke stolu proti dveřím do salonu a Eddie se bez hlesu posunul za ní. Sebrala knížku a dala mu ji; nevydali ani hlásek.

Zatím co to hledal, otočila se hlavou do předsíně. A spatřila… Harryho s pláštěm slečny Fultonové v náručí a slečnu Fultonovou obrácenou k němu zády, se skloněnou hlavou. Odhodil plášť, položil jí ruce na ramena a obrátil ji násilím k sobě. Jeho rty říkaly: „Zbožňuji vás,“ a slečna Fultonová mu položila prsty jako měsíční paprsky na líce a ospale se naň usmála. Harrymu se zachvělo chřípí; rty se mu zkřivily ohyzdným úšklebkem, když šeptal: „Zítra,“ a slečna Fultonová mu víčky říkala: „Ano.“

„Už to mám,“ řekl Eddie. „‚Proč Vždycky Polévka Je z Rajských Jablíček?‘ Je to tak _hluboce_ pravdivé, necítíte? Rajská polévka je tak _hrozně_ věčná.“

„Chcete-li raději,“ rozlehl se hlas Harryho z předsíně, „zatelefonoval bych a drožka by přijela ke dveřím.“

„Ach ne. To není třeba,“ řekla slečna Fultonová a přistoupila k Bertě a podala jí tenké prsty.

„Sbohem. Děkuji vám srdečně.“

„Sbohem,“ řekla Berta.

Slečna Fultonová jí chvilku podržela ruku.

„Vaše krásná hrušeň!“ zašeptala.

A pak odešla a Eddie šel za ní, jako když se za šedou kočkou táhne černý kocour.

„Zavřu krám,“ řekl Harry nadmíru chladně a klidně.

„Vaše krásná hrušeň – hrušeň – hrušeň!“

Berta se přímo rozběhla k dlouhému oknu.

„Ach, co se stane teď?“ vykřikla.

Ale hrušeň byla krásná jako dříve a obsypaná květy a klidná.

* * *
[^12]: Platí. (Fr.) _Pozn. překl_.[^13] Spjatá, důvěrně známá. (Fr.) _Pozn. překl._
</section>
