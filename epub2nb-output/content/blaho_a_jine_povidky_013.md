---
title: Den pana Zvonimíra Páva
contentType: prose
---

<section>

Ze všeho nejprotivnější mu bylo, jak ho ráno budí. Dělá to ovšem schválně. To se tak pojišťuje, aby měla celý den proč naříkat, ale jeho ani nenapadne dát jí znát, jak se jí to daří. Ale na mou duši, takhle budit citlivého člověka je přímo nebezpečné! Trvá mu hodiny, než se přes to přenese – celé hodiny. Přijde si za ním do pokoje upjatá až po krk do pracovních šatů a s šátkem na hlavě – čímž mu dokazuje, že sama je už dávno vzhůru a od svítání dře – a tlumeným varovným hlasem zavolá: „Zvonimíre!“

„Mhm. Co? Copak? Co se děje?“

„Je čas vstávat; je už půl deváté.“ A hned zase odejde a zavře za sebou tiše dveře. To nejspíš aby se opájela svým vítězstvím.

Převaloval se na veliké posteli, srdce mu rychle, tupě bušilo a s každým zabušením cítil, jak mu uniká síla, jak v něm ten hluchý tep dusí inspiraci na celý den. Zřejmě mu se zákeřnou radostí dělá život ještě těžším, než jej – bůh suď – má už tak, upírá mu právo, jaké má každý umělec, a strhuje ho na své niveau. Copak jí chybí? Copak, k čertu, ještě chce? Cožpak on nemá třikrát tolik žáků, než měl, když se vzali, což nevydělává třikrát tolik, což jim nekoupí kdejakou serepetičku a neklopí na Hadriánovu školku…? A vyčetl jí někdy, že sama neměla ani vindry? Ani slovem – ani posunkem! Je fakt, že jakmile se člověk ožení, hned ženská neví, co má chtít, a dále je fakt, že nejzhoubnější věc pro umělce je oženit se, dokud mu ještě není hodně přes čtyřicet… Pročpak si ji vlastně bral? Dával si tu otázku průměrně třikrát za den, ale nikdy si na ni náležitě neodpověděl. Lapila ho v slabé chvilce, když byl všecek zmaten a sklíčen prvním skokem života. Když se v duchu zadíval zpátky, viděl před sebou komického mládenečka, napolo dítě a napolo plaché ne­ochočené ptáče, a ten mladík se těžce potýkal s účty a věřiteli a jinými špinavými drobnostmi všedního živobytí. Ona mu zato přistřihla tak důkladně křídla, že z toho může mít opravdu radost, a může si též gratulovat k tomu, jak se jí daří to ranní buzění. Člověk by měl procítat skvostně a zdlouhavě, napadlo ho, a znovu se zahrabal do teplé postele. Kouzlil si v duchu nádherné výjevy, které se končily tím, že ho jeho nejnovější a nejpůvabnější žačka objala nahými libovonnými pažemi kolem krku a zakryla ho dlouhými navoněnými vlasy. „Probuď se, milý můj…!“

Zatím co si pan Páv pouštěl vodu do vany, zkoušel jako obvykle svůj hlas.

</section>

<section>

_„Když ji před svým zrcadlem smavým matka strojí,  
načechrává krajky, vlásky svazuje…“_

</section>

<section>

Nejprve zpíval slabě a poslouchal, jaké má hlas zabarvení, pak se s ním mazlil, až došel k třetímu verši:

</section>

<section>

_„Říká si: Až se ten bujný tvor zasnoubí…“_

</section>

<section>

a při slově „zasnoubí“ vypukl v tak vítězoslavný řev, že na poličce zadrnčela sklenice na zuby, a dokonce i kohoutek u vany jako by ze sebe chrlil bouřlivý potlesk…

Inu, jeho hlasu nic nechybí, přemýšlel, když skočil do vody a po celém měkkém růžovém těle se mydlil houbou v podobě ryby. Naplnil by jím celé divadlo Covent Garden! „Zasnoubí,“ zahulákal znovu a velkolepým operním gestem popadl ručník a při utírání stále zpíval jako nějaký Lohengrin, kterého zbrklá labuť vyklopila do vody a on se o překot osušuje, než ta otravná Elsa přikvačí, přikvačí…

Vrátil se do ložnice, trhl roletou nahoru a potom si stoupl do bledého obdélníku světla, které se prostíralo po koberci jako smetanově žlutý piják, a pustil se do cvičení – dýchal zhluboka, dělal předklony a záklony, podřepoval jako žába, unožoval – největší strach měl z tloušťky, k níž přece mívají příslušníci jeho povolání tak hrozný sklon. Prozatím nebylo po ní ani stopy. Usoudil, že je zrovna tak akorát, že má správné proporce. Neubránil se radostnému záchvěvu, když se uviděl v zrcadle v žaketu, tmavošedých kalhotách, šedých ponožkách a černé kravatě se stříbrnými proužky. Ne že by byl ješitný – ješitné lidi nesnášel – to zase ne; při pohledu na sebe zakoušel pouze umělecký požitek. „Voilà tout![^18]“ řekl a přejel si rukou po ulízaných vlasech.

Ta pohodlná francouzská větička, která mu vylétla tak lehce ze rtů, jako by odfoukl kouř, mu připomněla, že se ho včera navečer už zase někdo zeptal, je-li Angličan. Jako by tomu lidé nemohli a nemohli věřit, že v sobě nemá jižní krev. Jeho hlas se arci vyznačuje citovým zabarvením, které nemá v sobě nic typicky anglického… Kulatá klika zaharašila a otočila se kolem dokola. Hadrián nakoukl dovnitř.

„Prosím, tatínku, maminka vzkazuje, že je už snídaně, prosím, hotova.“

„Dobře,“ řekl Zvonimír. A sotva Hadrián zmizel: „Hadriáne!“

„Copak, tatínku?“

„Ještě jsi mi neřekl dobré jitro.“

Před několika měsíci byl Zvonimír přes víkend u velmi urozené rodiny, kde otec ráno přijímal synáčky a podával jim ruku. Zvoni­mírovi ten zvyk učaroval a hned ho doma zavedl, jenže Hadriánovi připadalo hrozně pitomé podávat ráno vlastnímu otci ruku. A proč s ním tatínek místo mluvení tak nějak zpívá…

Zvonimír vkročil ve výborné náladě do jídelny a posadil se před kupu dopisů, výtisk Timesů a přikrytý talířek. Pohlédl nejprve zběžně na dopisy a potom na snídani. K snídani měl dva tenké plátky slaniny a jedno vejce.

„Nechtěla bys slaninu?“ zeptal se.

„Já raději studené pečené jablko. Nemusím mít každé ráno slaninu.“

Chce mu tím snad naznačit, že ani on nemusí mít každé ráno slaninu a že ji mrzí, když mu ji musí péci?

„Když nechceš připravovat snídani,“ řekl, „proč si tedy nevezmeš služku? Víš, že na to máme, a víš také, jak těžce nesu, když vidím, jak má žena pracuje. Jen proto, že všechny ženské, které jsme kdy měli, byly nemehla a nadobro mi převracely ustálený pořádek, takže jsem tu skoro ani nemohl mít žáky, jen proto se už nepokoušíš sehnat slušnou ženskou. Vždyť vycvičit si služku není tak nemožné – co? Není k tomu třeba žádné geniality.“

„Ale když já si raději udělám práci sama; člověk si tak žije o moc klidněji… Dělej, Hadriánečku, ať už jdeš do školy.“

„Ale ne, to není tím!“ Zvonimír nastrojil úsměv. „Děláš si práci sama jen proto, že mě, vím já proč, tak ráda pokořuješ. Objektivně vzato, snad o tom ani nevíš, ale subjektivně je už tomu tak.“ Tento poslední obrat ho tak potěšil, že rozřízl jednu obálku tak graciózně, jako by byl na jevišti…

</section>

<section>

> _„Ctěný pane Páve,_

> _mám dojem, že neusnu, dokud vám ještě jednou nepoděkuji za ten úžasný požitek, který mi dnes večer poskytl Váš zpěv. Nezapomenutelný. Zamýšlím se nad tím tak, jak jsem se už od svých dívčích let nezamyslila, a říkám si, je-li tohle_ všechno. _Chci říci: je-li tento všední svět_ všechno. _Nečeká-li snad na nás, kdož to chápeme, božská krása a nádhera, k jejímuž spatření nám chybí jen_ odvaha. _A nejen k spatření, ale též k přisvojení… V domě je tak ticho. Kéž byste tu byl, abych Vám mohla osobně poděkovat. Konáte velkou věc. Učíte svět, jak uniknout ze života!_

> _Vaše oddaná_

> _Aenone Fellová_

> _P. S. Tento týden jsem každé odpoledne doma…“_

</section>

<section>

Dopis byl načmárán fialovým inkoustem na tlustém ručním papíře. Ješitnost, to pestré ptáče, rozepjala v něm znovu křídla a rozpínala je, div mu hruď nepukla.

„No, tak se nehádejme,“ řekl a opravdu natáhl ruku k ženě.

Ale ona nebyla tak velkomyslná a nereagovala na to.

„Musím honem zavést Hadriána do školy,“ řekla. „Pokoj máš už uklizen.“

No dobrá – no dobrá – ať si je tedy mezi nimi otevřený boj! Ale čerchmant ví, že on se zas nezačne první smiřovat!

Procházel se po svém pokoji a uklidnil se teprve, když zaslechl, jak za Hadriánem i za ženou zapadly domovní dveře. Bude-li to ovšem tak pokračovat, musí se podle toho zařídit. To je jasné. Když je takhle sešněrován a spoután, jakpak má napomáhat světu k úniku ze života? Otevřel klavír a podíval se, které žákyně má mít dopoled­ne. Slečna Betty Brittlová, hraběnka Wilkowská a slečna Mariana Morrowová. Všechny tři jsou rozkošné.

Přesně v půl jedenácté se ozval zvonek. Šel ke dveřím. Stála tam slečna Betty Brittlová v bílých šatech a s notami v modrých hedvábných deskách.

„Snad nejdu moc brzy?“ řekla, plaše se zarděla a široce rozevřela velké modré oči. „Či ano?“

„Vůbec ne, milostivá. Je mi velikým potěšením,“ řekl Zvonimír. „Račte dále.“

„Je takové rajské jitro,“ řekla slečna Brittlová. „Šla jsem přes park. Květiny byly přímo úžasné.“

„Tak na ně myslete, až teď budete zpívat lekci,“ řekl Zvonimír a posadil se ke klavíru. „Váš hlas tím získá na barvě a teple.“

Ach, to je rozkošný nápad! Ten pan Páv je vskutku geniální. Roze­vřela své hezké rty a rozezpívala se jako fialinka.

„Výborně, opravdu výborně,“ řekl Zvonimír a hrál při tom akordy, které by byly i nenapravitelného zlosyna povznesly až do nebes. „Zaokrouhlujte tóny. Nebojte se. Prodlévejte na nich, vydechujte je jako vůni.“

Vypadá tak hezky, když tam tak stojí v bílé blůze, s plavou hlavičkou zvrácenou dozadu, až je jí vidět mléčně bílé hrdlo.

„Učíte se někdy zpívat před zrcadlem?“ otázal se Zvonimír. „To byste měla; rty se tak stanou ohebnější. Pojďte semhle.“

Přistoupili k zrcadlu a stáli vedle sebe.

„Zazpívejte – mú-í-kú-í-ú-í-é!“

Uvázla a zarděla se ještě ohnivěji.

„Ach,“ vykřikla, „já nemohu. Připadá mi to hloupé. Je mi do smíchu. Vždyť jsem tak směšná.“

„Ale kdepak. Nebojte se,“ řekl Zvonimír, ale sám se také vlídně zasmál. „Zkuste to znovu!“

Hodina utíkala a Betty Brittlová přemohla svou nesmělost.

„Kdy mohu zase přijít?“ otázala se, když si zavázala noty do modrých hedvábných desek. „Chtěla bych teď mít co nejvíc hodin. Ach, pane Páve, mně se ty hodiny tolik líbí. Mohu přijít pozítří?“

„Milostivá, bude mi velikým potěšením,“ řekl pan Páv a vypoklonkoval ji až ven.

Nádherná děva! A když spolu stáli před zrcadlem, zavadila bílým rukávem o jeho černý. Cítil – ano, opravdu cítil to teplé hřejivé místečko, a pohladil si je. Má jeho hodiny ráda. Tu za ním přišla žena.

„Zvonimíre, dal bys mi peníze? Musím zaplatit za mléko. A budeš na večeři doma?“

„Ano, vždyť víš, že o půl desáté zpívám u lorda Timbucka. Mohla bys mi udělat čistou polévku a rozkvedlat do ní vajíčko?“

„Ano. A ty peníze, Zvonimíre. Dělá to osm a půl šilinku.“

„To je ale hodně – ne?“

„Ne, je to přesně tolik co jindy. A Hadrián musí přece dostat mléko.“

Už je zase v tom. Už se zas proti němu zastává Hadriána.

„Ani mě nenapadne, abych svému dítěti odpíral potřebnou dávku mléka,“ řekl. „Tu máš deset šilinků.“

Ozval se zvonek. Šel ke dveřím.

„Ach, ty schody,“ řekla hraběnka Wilkowská. „Jsem celá bez dechu.“ A jak šla za ním do hudebního pokoje, položila si dlaň na srdce. Byla v černém, na hlavě měla černý klobouček s vlajícím závojem – na ňadrech fialky.

„Nedávejte mi dnes přezpěvovat lekce,“ vykřikla a rozhodila rukama tím svým rozkošným cizokrajným gestem. „Ne, dnes chci zpívat písně… A smím si sundat fialky? Ony tak rychle vadnou.“

„Ony tak rychle vadnou – ony tak rychle vadnou,“ zahrál Zvonimír na klavír.

„Smím je dát semhle?“ zeptala se hraběnka a spustila je do vázičky, stojící před jednou Zvonimírovou podobenkou.

„Milostivá, bude mi velikým potěšením.“

Dala se do zpěvu a šlo jí to dobře, dokud se nedostala k větě: „Máš mě rád. Ano, já vím, že máš mě rád!“ Tu se mu svezly ruce s kláves a otočil se zpříma k ní.

„Ne, ne; to není ono. Dokážete to lépe,“ vykřikl zaníceně Zvonimír. „Musíte zpívat, jako byste byla zamilována. Poslouchejte; zkusím vám to ukázat.“ A zazpíval.

„Ano, ano. Už vím, co myslíte,“ koktala malá hraběnka. „Mohu to zkusit ještě jednou?“

„Zajisté. Nebojte se. Dejte citům volný průchod. Vyznávejte se. Oddávejte se vroucně!“ překřikoval hudbu. Hraběnka zpívala.

„Ano, tentokrát je to lepší. Ale mám stále ještě dojem, že dokážete víc. Zkuste to se mnou. Musí v tom být též jakási jásavá zpupnost – necítíte to?“ A tak zpívali spolu. „Mohu to zkusit ještě jednou?“

„Máš mě rád. Já vím, že máš mě rád.“

Hodina skončila dříve, než byla ta věta docela bezvadná. Cizo­krajné prstíky se třásly, když skládaly noty.

„Zapomněla jste si tu fialky,“ řekl tiše Zvonimír.

„Ano, myslím, že je tu opravdu zapomenu,“ řekla hraběnka a kous­la se do spodního rtu. Jaké okouzlující mravy mají ty cizinky!

„Přijdete v neděli ke mně do domu zahrát?“ otázala se.

„Milostivá, bude mi velikým potěšením!“ řekl Zvonimír.

</section>

<section>

_„Nelkejte, smutné studánky!  
Ach, proč tak plynete?“_

</section>

<section>

zpívala slečna Marianna Morrowová, ale oči se jí zalily slzami a brada se jí roztřásla.

„Nezpívejte,“ řekl Zvonimír. „Já vám to zahraji.“ Hrál tichounce.

„Je vám něco?“ otázal se Zvonimír. „Dnes ráno nejste nějak moc šťastná.“

Ne, není; je hrozně nešťastná.

„Neřekla byste mi laskavě, co vám je?“

Nic zvláštního. Občas, když se jí život zdá přímo nesnesitelný, mívá takové nálady.

„Ach, já vím,“ řekl, „kdybych vám tak mohl nějak pomoci.“

„Ale vždyť vy pomáháte; vy mi pomáháte! Ach, nebýt mých hudebních hodin, mám dojem, že bych to už ani nevydržela.“

„Posaďte se do lenošky, voňte k fialkám a já vám budu zpívat. To vám prospěje zrovna tak jako hodina.“

Proč nejsou všichni muži takoví jako pan Páv?

„Včera večer jsem po koncertě napsala báseň – prostě o tom, co jsem cítila. Ale ta báseň nebyla nijak osobní. Smím vám ji poslat?“

„Milostivá, bude mi velikým potěšením.“

Do večera byl utrmácen a ulehl na pohovku, aby před oblékáním odpočinul hlasu. Dveře u pokoje měl otevřeny. Slyšel, jak v jídelně hovoří žena s Hadriánem.

„Víš, mami, co mi připomíná čajová konvice? Připomíná mi sedící koťátko.“

„Ale jdi, ty mudrlante!“

Zvonimír podřimoval. Probudil ho telefon.

„Zde Aenone Fellová. Pane Páve, zrovna jsem se dověděla, že dnes večer zpíváte u lorda Timbucka. Nepovečeřel byste u mne, potom se tam můžeme svézt spolu?“ Když jí odpovídal, padala jeho slova do telefonu jako růžové lístky.

„Milostivá, bude mi velikým potěšením.“

Jaký skvostný večer! Večeře ve dvou s Aenone Fellovou, cesta k lordu Timbuckovi v jejím bílém autu, při níž mu znovu děkovala za ten nezapomenutelný požitek. Jedno vítězství za druhým! A u lorda Timbucka teklo šampaňské přímo proudem.

„Napijte se, Páve, ještě šampaňského,“ řekl mu lord Timbuck. Páve – prosím – ne snad pane Páve – nýbrž Páve, jako by jim byl roven. A což není? Vždyť je umělec. Strčí je všechny do kapsy. Copak je neučí, jak uniknout ze života? Ten vám zpíval! A jak zpíval, viděl jako ve snu, jak mu nabízejí a skládají před ním pera a květiny a vějíře – jako nějakou velikánskou kytici.

„Napijte se, Páve, ještě vína.“

„Kdybych hnul prstem, mohl bych mít, kterou bych chtěl,“ přemýšlel Páv, když vrávoral domů.

Ale když vpadl do tmavého bytu, ten báječný pocit povznesenosti z něho už vyprchával. Rozsvítil v ložnici. Žena spala schoulena na své polovici postele. Náhle si vzpomněl na to, co mu řekla, když jí oznámil, že bude večeřet venku: „Také jsi to mohl říci dřív!“ Odpověděl jí na to: „Cožpak se mnou nemůžeš mluvit aspoň trochu slušně?“ Člověk by ani neuvěřil, že je jí tak lhostejný – ani by nevěřil, že ona se ani trochu nezajímá o jeho triumfy a o jeho uměleckou kariéru. Zatím co by na jejím místě tolik žen dalo za to nevím co… Ano, vždyť to ví… Proč to nepřiznat…? A ona tu leží i ve spaní nepřátelsky… Což tomu tak musí být stále? Přemýšlel a šampaňské v něm stále ještě účinkovalo. Ach, kdybychom tak byli spolu zadobře, tolik bych jí toho teď pověděl! O tomhle večeru; o tom, jak se ke mně choval lord Timbuck a co všechno mi říkali a tak dále a tak dále. Kdybych tak měl pocit, že tu jen na mne čeká, až se vrátím – kdybych se jí tak mohl svěřit – a tak dále a tak dále.

V tom rozcitlivění si zul lakový střevíc a praštil jím do kouta. Žena se tím úderem probudila a strašně se lekla. Posadila se a odhrnula si vlasy. A tu si umínil, že se ještě jednou pokusí jednat s ní přátelsky, všechno jí vypovědět a získat si ji. Posadil se na postel a uchopil ji za jednu ruku. Nemohl však ze sebe vypravit ani jednu z těch skvělých věcí, které měl na srdci. Čert ví proč, ale vyhrkl jen: „Milostivá, bude mi velikým potěšením – velikým potěšením!“

* * *
[^18]: Toť vše. (Fr.) _Pozn. překl._
</section>
