---
title: Máčená okurka
contentType: prose
---

<section>

A tu najednou po šesti letech ho zase uviděla. Seděl u takového bambusového stolku, ozdobeného japonskou vázou s papírovými narcisy. Před ním stála vrchovatá mísa s ovocem a svým „zvláštním“ způsobem, který jí byl rázem povědomý, loupal velmi důkladně pomeranč.

Ucítil asi, jak se zarazila, když ho poznala, neboť zdvihl hlavu a setkal se s jejím pohledem. Člověk by ani nevěřil! On ji nezná! Usmála se, a tu se zamračil. Přistoupila k němu. Zamhouřil na chvíli oči, ale když je zase otevřel, obličej mu zazářil, jako by v setmělém pokoji škrtl sirkou. Položil pomeranč a odstrčil židli; vytáhla z rukávníku teplou ruku a podala mu ji.

„Věro,“ vykřikl. „To je divné. Opravdu jsem tě v první chvíli nepoznal. Posaď se, prosím. Už jsi po obědě? Nedáš si kávu?“

Zaváhala, ale chuť ovšem měla.

„Ano, dala bych si kávu.“ Posadila se naproti němu.

„Ty ses změnila. Velmi ses změnila,“ řekl a hltal ji tím svým dychtivým, rozzářeným pohledem. „Vypadáš tak dobře. Nikdy jsi tak dobře nevypadala.“

„Vážně?“ Vyhrnula si závoj a rozepjala vysoký kožišinový límec. „Moc dobře mi není. To víš, tohle počasí nesnáším.“

„Jak by ne! Zima se ti protiví…“

„Přímo hnusí.“ Otřásla se. „Nejhorší na tom je, že čím je člověk starší…“

Vpadl jí do řeči. „Pardon,“ a zaklepal na sklepnici. „Přineste, prosím, kávu se šlehačkou.“ A k ní dodal: „Nebudeš opravdu nic jíst? Snad ovoce. Ovoce zde mají výborné.“

„Děkuji, nic.“

„Tak to by bylo.“ Potom se drobet obhrouble usmál a znovu uchopil pomeranč. „Říkalas – čím je člověk starší –“

„Tím je mu větší zima,“ zasmála se. Zřetelně si vzpomínala na tenhle jeho způsob – skákat jí do řeči – ten způsob, který ji před šesti lety tak rozčiloval. Mívala tenkrát dojem, jako by jí znenadání uprostřed řeči položil ruku na ústa, odvrátil se od ní a zabral se do něčeho jiného a potom zase ruku sňal a se stejným drobet obhroublým úsměvem se jí opět věnoval… Hotovo. To by tedy bylo.

„Tím je mu větší zima!“ Opáčil její slova a také se zasmál. „Chacha! Říkáš pořád totéž. A ještě něco se na tobě nezměnilo – tvůj krásný hlas – tvůj krásný způsob řeči.“ Mluvil už docela vážně; naklonil se k ní, až ucítila teplou, čpavou vůni pomerančové slupky. „Stačí než jedno slovo, a hned tvůj hlas poznám mezi všemi ostatními. Nevím, čím to je – často jsem si tím lámal hlavu – že tvůj hlas tak nějak – utkví člověku v paměti… Pamatuješ se na to odpoledne, kdy jsem spolu byli po prvé v Kew Gardens? Tolik tě překvapilo, že nevím, jak se která květina jmenuje. Nevím to pořád, třebaže jsi mi to tehdy řekla. Ale po každé, když je hezky a teplo a uvidím pestré barvy – je to hrozně divné – slyším tě, jak říkáš: ‚Pelargonie, měsíček, sporýš.‘ Je mi, jako by slova byla jediným pozůstatkem jakési zapomenuté rajské řeči, který mi utkvěl v mysli… Jestlipak se pamatuješ na to odpoledne?“

„No ovšem, velmi dobře.“ Vdechla dlouze a něžně, jako by ty papírové narcisy mezi nimi voněly až nesnesitelně. A přece jí z onoho odpoledne utkvěl v paměti jenom směšný výstup u svačiny. V čínské pagodě svačí plno lidí a on vyvádí s vosami jako blázen – odhání je, plácá po nich slamákem tak vážně a tak vztekle, že se to ani nehodí. Lidé u svačiny se pochechtávali a měli z toho švandu. A ji to tak trápilo.

Ale ta vzpomínka při jeho slovech bledne. Jeho vzpomínka je pravdivější. Ano, bylo to báječné odpoledne, plné pelargonií a měsíčků a sporýšů a – teplého sluníčka. Prodlela v duchu nad těmito dvěma posledními slovy, jako by si je prozpěvovala.

V tom teple takřka vypučela druhá vzpomínka. Vidí se, jak sedí na trávníku. On leží vedle ní a po dlouhém mlčení se náhle překulí a položí jí hlavu do klína. „Kdybych,“ řekl tichým stísněným hlasem, „kdybych se tak teď otrávil a umřel!“

V tu chvíli vyběhlo z křoví děvčátko v bílých šatech s dlouhým, umáčeným leknínem v ruce, zahledělo se vyjeveně na ně a zase odběhlo zpátky. On je neviděl. Nachýlila se nad něho.

„Ach, pročpak to říkáš? To bych neříkala.“

Ale on tichounce zasténal, uchopil ji za ruku a přitiskl si ji na tvář.

„Protože vím, že tě budu mít rád – tolik rád. A budu snášet hrozná muka, protože ty, Věro, ty mne nikdy mít ráda nebudeš.“

Vypadá teď rozhodně mnohem lépe než tehdy. Pozbyl už někdejší nyvé mlhavosti a nerozhodnosti. Vypadá jako člověk, který si našel místo v životě a zaujímá je se sebevědomím přímo velkolepým. Asi též zbohatl. Má skvělé šaty a zrovna vytahuje z kapsy krabičku ruských cigaret.

„Zapálíš si?“

„Ano.“ Zarazila se nad nimi. „Znamenité, tak se mi zdá.“

„To bych řek. Dávám si je dělat v jednom krámku na St. James’s Street. Moc nekouřím. Nejsem jako ty – ale když už kouřím, musí to být cigarety lahodné a úplně čerstvé. Kouření není u mne zvyk; je to požitek – jako voňavka. Máš stále ještě tak ráda voňavky? Ach, když jsem byl v Rusku…“

Vpadla mu do řeči: „Tys byl opravdu v Rusku?“

„Ano. Byl jsem tam přes rok. Zapomnělas už, jak jsme mluvívali o tom, že tam pojedeme?“

„Ne, nezapomněla.“

Uchechtl se a opřel se o lenoch židle. „To je divné. Všechny ty cesty, na které jsme pomýšleli, jsem opravdu vykonal. Ano, byl jsem ve všech těch krajích, o nichž jsme hovořili, a pobyl jsem tam tak dlouho, až jsem si je, jak jsi říkávala, okouk. Poslední tři léta jsem byl stále na cestách. Ve Španělsku, na Korsice, na Sibiři, v Rusku, v Egyptě. Zbývá mi jen Čína, a jen co bude po válce, hned se tam podívám.“

Když tak ledabyle hovořil a oklepával cigaretu o popelník, cítila, jak se ta podivná šelma, která jí tak dlouho dřímala v prsou, vrtí a protahuje, zívá, bystří uši a náhle se skokem vymršťuje a upírá dychtivý, lačný zrak do těch dálných krajů. Ale jen se pousmála a řekla: „Jak ti závidím.“

Přijal to jako samozřejmé a řekl: „Bylo to báječné – zvláště Rusko. Rusko bylo docela takové, jak jsme si je představovali, a ještě lepší, mnohem lepší! Dokonce jsem jel několik dní po Volze. Pamatuješ se ještě na tu píseň plavců, kterou jsi hrávala?“

„Ano.“ Při jeho slovech se jí rozezvučela v hlavě.

„Hráváš ji ještě?“

„Ne, nemám klavír.“

Ohromilo ho to. „Copak je s tvým krásným klavírem?“

Ušklíbla se. „Prodán. Dávno a dávno.“

„Vždyť jsi mívala hudbu tak ráda,“ hloubal dále.

„Nemám už na to kdy,“ řekla.

Spokojil se tím. „Ten život na řece,“ mluvil dále, „je něco docela zvláštního. Za pár dní si už ani nedovedeš představit, že jsi kdy znala jiný. Řeč, tu znát nemusíš – pobytem na lodi se vytvoří mezi tebou a lidmi pouto, které úplně stačí. Jíš s nimi, jsi s nimi pohromadě celý den a navečer se do nekonečna zpívá.“

Zachvěla se nad tím, jak se zase ten ryčný a truchlivý zpěv plavců rozléhá a jak po zšeřelé řece plyne loď a po obou stranách míjejí smutné stromy… „Ano, to by se mi líbilo,“ řekla a hladila si rukávník.

„Na ruském životě by se ti líbilo všechno,“ řekl vroucně. „Je takový nenucený, beze vší škrobenosti, tak samozřejmě sdílný. Prostí lidé jsou tam skvělí. Jsou to takoví opravdu lidští tvorové – ano, to je ono. I kočí, který tě veze, se všeho účastní. Vzpomínám si, jak jsem si se dvěma známými a s ženou jednoho z nich vyjel na piknik k Černému moři. Večeři a šampaňské jsme si vzali s sebou a jedli a pili jsme na trávníku. A jak jsme tak jedli, přišel za námi kočí. ‚Vezměte si máčenou okurku,‘ povídá. Že se s námi rozdělí. To se mi zdálo tak správné, tak – víš snad, co myslím?“

Bylo jí v té chvíli, jako by seděla na trávníku u tajemného Černého moře, které je černé jako samet a tlumenými sametovými vlnami se čeří o břehy. Viděla kočár, odtažený na kraj silnice, a na trávě skupinku lidí, jimž při měsíčku probleskují obličeje a ruce. Viděla bělavé šaty ležící ženy i její svinutý slunečník, ležící na trávě jako nějaký velikánský perleťový háček. Opodál sedí kočí a na klíně má v šátku večeři. „Vezměte si máčenou okurku,“ říká; nevěděla sice dobře, co je to máčená okurka, ale přece viděla před sebou nazelenalou láhev, z níž probleskuje červený paprikový lusk jako papouščí zobák. Tváře se jí stáhly, ta máčená okurka je příšerně kyselá…

„Ano,“ řekla, „vím, jak to myslíš.“

V mlčení, které se pak rozhostilo, zahleděli se na sebe. Když tak na sebe hledívali dříve, mívali pocit takového nesmírného vzájemného pochopení, že se jejich duše takřka objímaly a hroužily společně do moře a tonuly v něm jako nějací truchliví milenci. Ale ku podivu tentokráte zase on zaváhal a řekl:

„Jak ty umíš báječně poslouchat. Když tak na mne hledíš těma blouznivýma očima, dostávám chuť vyprávět ti věci, o nichž bych před jiným človíčkem ani necekl.“

Má jeho hlas posměvačný nádech, nebo si to jen tak představuje? Ne a ne na to přijít.

„Než jsem se setkal s tebou,“ řekl, „s nikým jsem o sobě nemluvil. Pamatuji se tak jasně, jak jsem se jednou navečer, byl to zrovna ten večer, kdy jsem ti přinesl vánoční stromeček, rozhovořil o svém dětství. O tom, jak jsem byl nešťastný, až jsem utekl z domu a dva dni jsem pobyl u nás na dvoře pod vozem, kde na mne nikdo nepřišel. A tys poslouchala a oči se ti leskly a měl jsem dojem, že s tebou jako v pohádce poslouchá i ten stromeček.“

Z toho večera se však pamatovala na kelímek kaviáru. Stál sedm a půl šilinku. To mu nejde z hlavy. Považ – takový kelímek a stojí sedm a půl šilinku. Radostně i pohoršeně ji pozoruje, jak si na něm pochutnává.

„No ne, jak je možno tolik projíst! Vždyť by se sedm šilinků do takového kelímku ani nevešlo. Představ si, kolik na tom asi vydělají…“ Pustil se do nesmírně složitých výpočtů… Ale sbohem, kaviáre! Na stole stojí vánoční stromek a pod vozem leží chlapeček s hlavou opřenou o hlídacího psa.

„Ten pes se jmenoval Bosun,“ vyhrkla radostně.

Ale on jí nerozuměl. „Jaký pes? Copak jsi měla psa? Na psa se vůbec nepamatuji.“

„Kdepak. Myslím toho hlídacího psa, když jsi byl ještě malý.“ Zasmál se a sklapl pouzdro na cigarety.

„Vážně? Víš, já jsem to už zapomněl. Jsou to už léta letoucí. Ani se mi nechce věřit, že je to teprve šest let. Když jsem tě dnes poznal – musil jsem toho tolik přeskočit – musil jsem přeskočit celý život, abych se dostal do tehdejší doby. Byl jsem to tehdy mládeneček.“ Bubnoval prsty na stůl. „Často jsem si už myslil, jak jsem tě asi nudil. Teď už jasně chápu, proč jsi mi tehdy tak psala – tehdy mě ten dopis bezmála stál život. Onehdy jsem ho znovu našel a neubránil jsem se nad ním smíchu. Byl tak chytře napsán – byl jsem v něm tak vystižen.“ Pozvedl k ní oči. „Snad neodcházíš?“

Zapjala si už límec a shrnula závoj.

„Bohužel, musím,“ řekla a strojeně se usmála. Už věděla, že se jí posmíval.

„Nechoď, prosím,“ žadonil. „Aspoň chvilku ještě.“ A popadl se stolu jednu její rukavici a pevně ji stiskl, jako by ji tím chtěl zadržet. „Mluvívám teď s tak málo lidmi, že se ze mne stal jakýsi divoch,“ řekl. „Dotkl jsem se tě něčím?“

„Ale kdepak,“ lhala. Ale když ho tak pozorovala, jak něžně, něžňounce provléká její rukavici mezi prsty, hněv v ní opravdu potuchl. Vypadal ostatně v tu chvíli spíše jako tehdy před šesti lety…

„Opravdu jsem tehdy chtěl být jakýmsi kobercem,“ řekl něžňounce, „po němž bys mohla kráčet, tak aby ses nezraňovala o ostré kamení a bláto, které se ti tak hnusilo. Nebylo v tom nic určitého a také nic zištného. Jenže nakonec jsem zatoužil proměnit se v kouzelný koberec a unést tě do všech těch končin, po nichž jsi tolik toužila.“

Při jeho slovech zdvihla hlavu, jako by se něčím opájela; ta podivná šelma v prsou jí už zase zavrněla…

„Měl jsem dojem, že jsi opuštěná jako nikdo na světě,“ mluvil dále, „a přesto že jsi jediná na světě, která doopravdy žije. Že ses narodila mimo svou dobu,“ šeptal a hladil přitom rukavici, „že jsi stižena kletým osudem.“

Ach, bože! Co to učinila! Jak se opovážila zavrhnout své štěstí. Vždyť tenhle člověk jí jediný rozuměl. Je už pozdě? Je možné, že by už bylo pozdě? Vždyť sama je tou rukavicí, kterou on drží v prstech…

„A pak to, že jsi neměla přátele a nikdy se s lidmi nepřátelila. Jak bych to nebyl chápal, vždyť sám jsem také žádné přátele neměl. Je tomu ještě pořád tak?“

„Ano,“ hlesla. „Je. Jsem tak opuštěná jako dříve.“

„Já také,“ zasmál se, „pořád…“

A tu jí rázně podal zpátky rukavici, až mu židle zavrzala o podlahu. „Ale to, co se mi tehdy jevilo tak záhadným, je mi teď naprosto jasné. Tobě ovšem také… Byli jsme prostě sobci, samolibě zažraní do sebe, takže jsme neměli v srdci ani místečka pro někoho jiného. Víš, když jsem byl v Rusku,“ hlaholil s prostoduchou bodrostí, která už zase náramně připomínala rub oné jeho někdejší bytosti, „pustil jsem se do studia jedné psychologické soustavy a přišel jsem na to, že na nás není nic neobyčejného. Je to docela obvyklá forma…“

Odešla. Seděl všecek ohromen a zkoprnělý, takže ze sebe ani slova nevypravil… Potom požádal číšnici o účet.

„Ale na šlehačku nebylo ani sáhnuto,“ řekl. „Tu mi, prosím, nepočítejte.“

</section>
