---
title: Trochu dětinské, ale zcela přirozené
contentType: prose
---

<section>

Zapomněl-li už na to, jak těsně mu sedí, nebo mu od loňského léta opravdu vyrostla hlava, to nemohl Jindřich s určitostí říci. Ale slamák ho tlačil: tísnil ho na čelo a působil mu v obou kostech přímo nad spánky tupou bolest. Vybral si tedy koutek v kuřáckém oddělení třetí třídy, smekl klobouk a položil si ho do sítě zároveň s velkou aktovkou z černé lepenky a s rukavicemi, které dostal od tetičky k Vánocům. Vůz odporně páchl vlhkým kaučukem a sazemi. Do odjezdu vlaku zbývalo ještě deset minut, a tak si Jindřich umínil, že se půjde podívat na stánek s knihami. Přes skleněnou nádražní střechu proráželo slunce dlouhými modrými a zlatými paprsky; nějaký klouček pobíhal s mísou petrklíčů; lidé – zvláště ženy – měli v sobě něco malátného, a přece dychtivého. Nejúchvatnější den celého roku, první pořádný jarní den zjevil i londýnským očím svou teplou, lahodnou krásu. Barvám dodal blyskotu a hlasům nového odstínu a městští lidé si vykračovali, jako by měli pod šaty opravdové tělo, v němž jim opravdové srdce rozprouďuje ztuhlou krev.

Jindřich si potrpěl na knihy. Mnoho jich nepřečetl a měl jich ani ne půl tuctu. Při polední přestávce nebo když mu někdy v Londýně vybyl čas, prohlédl kdejakou na Charing Cross Road; bylo úžasné, kolik jich znal od vidění. Podle toho, jak s nimi pěkně a čistě zacházel a jak vybraně o nich hovořil s tím nebo oním knihkupcem, člověk by řekl, že jídal kašičku tak, že měl o chůvina ňadra opřen tlustopis. Ale to by byl omyl. Jindřich to tak dělal se vším, na co sáhl nebo o čem mluvil. To odpoledne to byl výbor anglické poezie a listoval v něm, až mu padl do oka nadpis – Trochu dětinské, ale zcela přirozené!

</section>

<section>

_Kdybych byl ptáčetem  
a křidélka měl, lásko má,  
zalét bych za tebou.  
Leč výhost dávám touhám těm,  
neb marné jsou._

</section>

<section>

_V snách aspoň k tobě zalétám  
a celý širý svět je můj,  
když nás tak pojí sen.  
Ale jak procitnu, jsem sám  
a opuštěn._

</section>

<section>

_Spánek, ten nelze zadržet.  
Rád probouzím se za šera  
a víčka přihmouřím…  
Spánek už nepřivolám zpět,  
a přece sním._

</section>

<section>

Nemohl se té básničky ani nasytit. Okouzlila ho ani ne tak slovy jako celým tím ovzduším! Někdo ji nejspíš napsal časně zrána v posteli a díval se při tom, jak tančí slunce po stropě. „Je tak nějak pokojná,“ přemýšlel Jindřich. „Jistě ji napsal někdy v polospánku, protože má v sobě snový úsměv.“ Zahleděl se upřeně na báseň, potom od ní odvrátil oči a opakoval si ji zpaměti, v třetím verši vynechal slovo, a tak se díval znovu a znovu, až tu náhle si všiml křiku a šoupání nohou, zdvihl hlavu a uviděl, jak se vlak zvolna rozjíždí.

„Hrom do toho!“ Jindřich se rozběhl. Nějaký člověk s praporkem a píšťalkou mu podržel dvířka. Jakž takž popadl Jindřicha… Dvířka bouchla a Jindřich se octl uvnitř ve voze; nebyl to „kuřácký“ a nebylo tam ani stopy po jeho slamáku, černé aktovce a rukavicích, které dostal od tetičky k Vánocům. Místo toho seděla v protějším koutku až u stěny dívka. Jindřich si netroufal na ni pohlédnout, ale měl dojem, že ona naň upřeně hledí. „Nejspíše si o mně myslí, že jsem se zbláznil,“ napadlo ho, „když tak vrazím do vlaku bez klobouku a k tomu ještě navečer.“ Bylo mu hloupě. Nevěděl, jak si má sednout nebo se uvelebit. Strčil ruce do kapes a mermomocí se tvářil lhostejně a mračil se na fotografii Boltonského opatství. Ale poněvadž cítil, jak ona se naň dívá, vrhl po ní letmý pohled. Rázem odvrátila zrak do okna a tu se na ni Jindřich díval dále a číhal na nejmenší její pohyb. Seděla přitisknuta k oknu a tvář a rámě jí zpola zastírala dlouhá vlna měsíčkově žlutých vlasů. Ručkou v šedé vlněné rukavici si přidržovala na klíně koženou kabelku, na níž měla monogram E. M. Druhou ruku měla provlečenu řemenem u okna a Jindřich postřehl na jejím zápěstí náramek se švýcarským kravským zvonkem, stříbrným střevíčkem a rybkou. Měla na sobě zelený plášť a klobouk ovinutý věnečkem. To všechno viděl Jindřich a v hlavě mu stále zněl nadpis té nové básně – _Trochu dětinské, ale zcela přirozené_. „Chodí asi do nějaké londýnské školy,“ napadlo Jindřicha. „Možná, že je v kanceláři. Ale kdepak, je na to tuze mladá. A ostatně, kdyby byla v kanceláři, měla by stočené vlasy. Nemá je ani sčesány dozadu.“ Nemohl od těch krásných kadeří ani oči odtrhnout. „‚Mé zraky jsou jak včely opilé…‘ To bych rád věděl, četl jsem to, nebo jsem to sám složil?“

V tom okamžiku se dívka otočila a hned se zarděla, jak se střetla s jeho pohledem. Sklonila hlavu, aby nebylo vidět ruměnec, který jí vběhl do tváří, a také Jindřich, který tonul v hrozných rozpacích, se zarděl. „Nezbývá mi nic jiného než promluvit – nic jiného – nic jiného!“ Začal tím, že sáhl rukou po klobouku, aby smekl; klobouk nikde. Bylo mu to směšné a hned nabyl jistoty.

„Promiňte – promiňte laskavě,“ řekl a usmíval se na dívčin klobouk. „Ale nemohu s vámi déle sedět v jednom voze bez vysvětlení, proč jsem sem tak vrazil, dokonce bez klobouku. Jistě jsem vás polekal – a teď zas na vás čumím – ale to já mám takovou hroznou chybu; jsem strašný čumil! Kdybyste dovolila, vysvětlím vám – jak jsem se sem dostal – to, proč tak čumím, samozřejmě ne –“ pousmál se.

Chvíli nic neříkala a potom se ozvala tlumeným nesmělým hlasem: „To nevadí.“

Vlak už minul tryskem střechy a komíny. Uháněli ven do kraje, kolem černých hájků a blednoucích polí a louží, které se leskly pod meruňkovou oblohou. Jindřichovi začalo srdce bušit a tlouci zároveň s tlukotem vlaku. Tak to přece nejde. Ona sedí tak klidně schovaná za svými rozpuštěnými vlasy. Měl dojem, že na něho rozhodně musí pohlédnout a porozumět mu – aspoň mu porozumět. Nahnul se dopředu a objal si rukama kolena.

„Já jsem si totiž uložil všechno – aktovku – do kuřáckého oddělení třetí třídy a zatím jsem si prohlížel stánek s knihami,“ vysvětloval jí.

Jak se rozpovídal, zdvihla hlavu. Zahlédl ve stínu klobouku její šedé oči a řasy jako zlaté chmýří. Rty měla rozchlípeny. Vnímal zpola nevědomky, že má na sobě kytičku petrklíčů a že má bílé hrdlo – a proti těm ohnivým vlasům neobyčejně jemný obrys obličeje. „Ta je krásná! Ta je krásná!“ zpívalo Jindřichovo srdce a nadýmalo se stále víc a více a třáslo se v něm jako nějaká nádherná bublina – až se bál dýchat, aby mu neprasklo.

„Doufám, že jste v té aktovce neměl nic cenného,“ řekla mu velmi vážně.

„Ale jen hloupé náčrty, které jsem si nesl z kanceláře,“ odpověděl ledabyle Jindřich. „A – že jsem přišel o ten klobouk, tomu jsem skoro rád. Celý den mě tlačil.“

„Ano,“ řekla, „máte po něm znaménko,“ a téměř se usmála.

Pročpak u všech všudy je Jindřichovi z těch slov pojednou tak nenuceně, tak blaze a proč je z nich tak bláznivě rozrušen? Co se to mezi nimi děje? Nic si neříkají, ale v Jindřichovi to mlčení žije a hřeje ho. Od hlavy až k patě ho zalévá chvějivou vlnou. Její úžasná slova: „Zůstalo vám po něm znaménko,“ vytvořila mezi nimi záhadným způsobem pojítko. Když s ním mluví tak prostě a nenuceně, nemohou si být přece nadobro cizí. Už se doopravdy usmívá. Smích jí rejdí v očích, po lících se jí vkrádá na rty a tam zůstává. Opřel se dozadu. Vyhrkl: „Život je přece jen báječný!“

V tu chvíli se vlak vřítil do tunelu. Slyšel ji, jak proti tomu hlomozu stoupá hlasem. Nahnula se dopředu.

„Mně se nezdá. Jenže já jsem dávno fatalistka –“ odmlčela se – „už kolik měsíců.“

Rachotili tmou. „Proč?“ křikl Jindřich.

A tu pokrčila rameny, usmála se, zavrtěla hlavou a naznačila tím, že nemůže v tom hlomozu mluvit. Přisvědčil a opřel se dozadu. Vyjeli z tunelu mezi roztroušená světla a domy. Čekal, že mu to vysvětlí. Ale ona vstala, zapjala si plášť, a drobet se kymácejíc, sáhla si rukama na klobouk. „Já zde vystupuji,“ řekla. Jindřichovi se zdálo, že to není ani možné.

Vlak zpomaloval a venku se rozzářila světla. Popošla ve voze k němu.

„Poslyšte!“ vykoktal. „To se už s vámi neshledám?“ Povstal též a jednou rukou se opřel o síť. „Já se s vámi musím sejít.“ Vlak zastavoval.

Řekla mu bez dechu: „Já odjíždím každý večer z Londýna.“

„Vážně – vážně – odjíždíte?“ Lekla se jeho dychtivosti. Honem ji potlačil. Máme si podat ruce, či ne? honilo se mu hlavou. Jednu ruku měla na klice, v druhé držela balíček. Vlak zastavil. Bez dalšího slova i pohledu odešla.

Potom přišla sobota – půl dne v kanceláři – a pak ještě celá neděle. V pondělí navečer byl už Jindřich všecek uondán. Na nádraží se octl až příliš brzy a v patách jako by měl smečku pošetilých myšlenek, které ho štvaly s místa na místo. „Vždyť neříkala, že odjíždí tímto vlakem!“ „A co když za ní přijdu a ona mě bude ignorovat?“ „Třeba s ní někdo bude.“ „Copak jí řekneš, když se s ní opravdu shledáš?“ Dokonce se modlil: „Pane, je-li to tvá vůle, nechať se shledáme.“

Ale nebylo to nic platné. Bílý kouř se valil k nádražní střeše – rozplýval se a znovu se zas valil v kotoučích. Pozoroval jej, jak se lehounce a tiše, tajemně a ladně vznáší nad pobíhajícím davem, a tu se náhle uklidnil. Byl velmi utrmácen – chtělo se mu jen sedět a zavřít oči – ona nepřichází – z těch slov dýchala truchlivá úleva. A tu ji spatřil docela nablízku, jak kráčí k vlaku a v ruce má touž kabelu. Jindřich čekal. Poznal jaksi, že ho zahlédla, ale nehýbal se, dokud nepřišla až k němu a neřekla mu tlumeným plachým hlasem – „Dostal jste ty věci zas zpátky?“

„Ale ano, děkuji, dostal,“ a směšně se rozmáchl a ukázal jí aktovku a rukavice. Bok po boku šli do vlaku a vstoupili do prázdného kupé. Sedli si proti sobě, nesměle se usmívali, ale nemluvili, když se vlak rozjížděl a potom zvolna zrychloval a vyrovnával otřesy. Jindřich promluvil první:

„Je to hloupé, když člověk neví, jak se jmenujete.“ Shrnula si velký chomáč vlasů, který jí spadl na rameno, a viděl, jak se jí ruka v šedé rukavici třese. A tu si povšiml, jak sedí celá strnulá a kolena má přitisknuta k sobě – a on zrovna tak – oba se snažili o to, aby se tolik netřásli. Řekla: „Jmenuji se Edna.“

„A já Jindřich.“

Potom se odmlčeli, zmocnili se navzájem svých jmen, obrátili je naruby a zase je odložili. Už se pak tolik nebáli.

„Chtěl bych se vás ještě na něco zeptat,“ řekl Jindřich. Pohlédl na Ednu a nachýlil hlavu. „Kolik je vám let?“

„Šestnáct pryč,“ řekla, „a vám?“

„Skorem osmnáct…“

„To je horko,“ řekla pojednou, stáhla si rukavice, položila si ruce na líce a nechala je tam. Jejich oči se nebály – hleděli na sebe s jakýmsi zoufalým klidem. Kdyby se jen tolik netřásli. Edna, stále ještě zpola zakryta vlasy, řekla: „Už jste se někdy zamiloval?“

„Ne, ještě nikdy. A vy?“

„Ach, jakživa ne.“ Zavrtěl hlavou. „Ani jsem to nepokládala za možné.“

Další slova se z něho jen hrnula. „Copak jste dělala od pátečního večera? Copak jste dělala celou sobotu a celou neděli a dnes?“

Neodpověděla mu – jenom zavrtěla hlavou, usmála se a řekla: „Ne, povězte mi to vy.“

„Já?“ vykřikl Jindřich – a tu poznal, že ani on jí to nemůže povědět. Nemohl se šplhat zpátky na ty kopce minulých dnů a nezbylo mu než také zavrtět hlavou.

„Ale byla to muka,“ řekl a rozzářeně se usmál – „učiněná muka.“ Po těch slovech odtáhla ruce a dala se do smíchu a Jindřich se k ní přidal. Smáli se, až už nemohli dále.

„Je to takové – takové úžasné,“ řekla. „Přišlo to tak náhle a je mi, jako bych se s vámi znala už léta.“

„Mně také…“ řekl Jindřich. „To bude nejspíš tím jarem. Zdá se mi, že jsem spolkl motýla – a teď mi třepotá křidélky zrovna tady.“ Položil si ruku na srdce.

„Úžasné je na tom vlastně to, že jsem byla o sobě přesvědčena, že vůbec nestojím o – mládence. Všechna děvčata v koleji totiž –“

„Vy jste chodila do koleje?“

Přisvědčila. „Do přípravného kursu, učila jsem se na sekretářku.“ Znělo to pohrdlivě.

„Já jsem zase v kanceláři,“ řekl Jindřich. „U stavitele – v takovém legračním kumbálku, do něhož se leze po sto třicíti schodech. Tak se mi zdá, že bychom měli stavět hnízda, a ne domy.“

„Líbí se vám to?“

„Kdepak. Nemám na žádnou práci chuť, vy ano?“

„Mně se práce přímo protiví… Maminka,“ řekla, „je Maďarka – snad už proto se mi tak protiví.“

Jindřichovi to připadalo docela samozřejmé. „Jak by ne.“

„Maminka a já jsme úplně stejné. S tatínkem nemám pranic společného; je to… zkrátka obchodníček z londýnské City – ale matka má v žilách bujnou krev a tu mi dala. Náš život se jí protiví zrovna tak jako mně.“ Zarazila se a zakabonila. „Ale přesto se ani za mák nesnášíme – to je divné – viďte. Jsem doma úplně opuštěna.“

Jindřich ji poslouchal – jaksi ji poslouchal, ale měl chuť zeptat se jí ještě na něco. Řekl jí velmi nesměle: „Sundala byste – sundala byste laskavě klobouk?“

Zarazila se. „Sundat klobouk?“

„Ano – kvůli vlasům. Dal bych za to nevím co, abych si mohl pořádně prohlédnout vaše vlasy.“

Bránila se. „Vždyť vůbec nejsou…“

„Ale jsou,“ vykřikl Jindřich, a když si pak sundala klobouk a pohodila hlavou, dodal: „Ach, Edno! Na celém světě není nic nádhernějšího.“

„Líbí se vám?“ řekla a blaženě se usmála. Stáhla si je kolem ramen jako zlatou kápi. „Obyčejně se jim lidé smějí. Mají takovou směšnou barvu.“ Ale Jindřich tomu nevěřil. Opřela se lokty o kolena a bradu zabořila do dlaní. „Často tak sedávám, když mám zlost, a tu cítím, jak mě spalují… Je to moc hloupé?“

„Kdepak, ani zdání,“ řekl Jindřich. „To jsem o vás věděl. Bráníte se tím proti všemu, co je hrubé a odporné.“

„Jak jste to poznal? Ano, zrovna tak to je. Jakpak jste to jen poznal?“

„Inu, poznal,“ usmál se Jindřich. „Bože!“ vykřikl, „lidé jsou takoví hlupáci. Co těch papoušků znáte vy a co jich znám já! Jen se podívejte na sebe a na mne. Jsme zkrátka zde – jinak to nelze říci. Vy víte o mně a já o vás – našli jsme se – docela jednoduše – jenom tím, že si počínáme přirozeně. Takový je celý život – trochu dětinský, a zcela přirozený. Viďte?“

„Ano, ano,“ řekla horlivě. „Vždycky se mi to tak zdálo.“

„Jen lidé dělají všechno tak – hloupé. Pokud se jich člověk uchrání, je klidný a šťastný!“

„Ach, to jsem si už dávno myslila.“

„Jste tedy jako já,“ řekl Jindřich. Byl to takový div, že mu bylo do pláče. Zatím však jen vážně řekl: „Tak se mi zdá, že takhle smýšlíme na celém světě jen my sami dva. Ba ne, jsem o tom přesvědčen. Nikdo mi nerozumí. Mívám dojem, jako bych žil ve světě samých cizích bytostí – vy ne?“

„Neustále.“

„Za chvilku se octneme zase v tom hnusném tunelu,“ řekl Jindřich. „Edno! smím vám – jen sáhnout na vlasy?“

Rázem ucouvla. „Ach ne, prosím vás, ne,“ a jak vjížděli do tmy, trochu od něho odsedla.

</section>

<section>

> _„Edno! Koupil jsem ty lístky. Toho člověka z koncertní síně, zdá se, vůbec nepřekvapilo, že na to mám. Počkej na mne ve tři u vchodu na galerii a vezmi si tu smetanově žlutou blůzu a ty korály – ano? Miluji tě. Nerad ti ty dopisy posílám do krámu. Mívám vždycky dojem, že tam, kde se vystrkují za okno ‚Došlé dopisy‘, bývá vždycky v zadním saloně kotlík, nad jehož parou se rozlepí každá obálka, i kdyby byla jako sloní boltec. Ale vlastně je to jedno, viď, miláčku. Dostaneš se v neděli z domu? Řekni, že budeš celý den u některé známé z kanceláře, a sejdeme se někde na náměstíčku a pojďme na procházku, nebo si najděme nějaké pole, kde se budeme dívat, jak se rozvíjejí sedmikrásky. Opravdu tě, Edno, miluji. Ale bez tebe jsou neděle přímo nesnesitelné. Ať tě do soboty něco nezajede a nejez žádné konzervy a nepij z kašny. Toť vše, miláčku.“_

> _„Můj předrahý, ano, v sobotu tam budu – a na neděli jsem si to také zaonačila. To je štěstí. Mám doma úplnou volnost. Právě jsem přišla ze zahrady. Je takový krásný večer. Ach, Jindřichu, chce se mi sedět a plakat, jak tě dnes večer miluji. Je to hloupé – viď! Buďto bývám tak šťastná, že se stěží ubrání smíchu, nebo zas tak smutná, že se stěží ubráním pláči, a obojí má stejný důvod. Ale jsme ještě tak mladí na to, že jsme se tak našli, viď! Posílám ti fialku. Je ještě teploučká! Kdybys tu tak byl třeba jen na chvilku. Dobrou noc, miláčku. Tvá Edna.“_

</section>

<section>

„Tak jsme šťastně tady,“ řekla Edna. „A máme skvělá místa, viď, Jindro!“

Povstala, aby si svlékla plášť, a Jindřich se pohnul, aby jí pomohl. „Ne – ne – už je dole.“ Strčila si plášť pod sedadlo. Usedla vedle něho. „Ach, Jindro, copak to tamhle máš? Snad ne květiny.“

„Jenom dvě malinké růžičky.“ Položil jí je na klín.

„Dostals můj dopis?“ ptala se Edna, když rozpínala papírový obal.

„Ano,“ řekl. „A fialka mi krásně roste. Měla bys vidět můj pokoj. Zasadil jsem kousek do každého kouta a jeden na polštář a jeden do kapsy u pyžama.“

Pokynula mu vlasy. „Jindro, dej mi program.“

„Tu máš – čti se mnou. Budu ti ho držet.“

„Ne, nech mi ho.“

„Tak ti ho budu číst.“

„Ne, ty si ho vezmi až potom.“

„Edno,“ zašeptal.

„Ach, prosím tě, přestaň,“ žadonila. „Tady ne – vždyť jsou tu lidé.“

Proč má takovou chuť se jí dotýkat a proč jí to tak vadí? Po každé, když s ní je, má chuť vzít ji za ruku nebo se do ní v chůzi zavěsit nebo se o ni opřít – ne silně – jen tak lehounce opřít, aby se ramenem dotýkal jejího ramene – a ona mu ani to nestrpí. Když je od ní pryč, dychtí, prahne po její blízkosti. Z Edny jako by na něho dýchala potěcha a síla, nezbytná pro jeho klid. Ano, tak je to. Nemůže se u ní uklidnit, protože ona mu nedovolí, aby se jí dotkl. Ale miluje ho. To ví. Proč má takové divné názory? Po každé, když se pokusí vzít ji za ruku nebo ji o to jen požádá, uškubne a pohlédne naň prosebným ustrašeným pohledem, jako by jí chtěl ublížit. Povídat si mohou všechno. A že si náležejí, o tom není vůbec pochybnosti. A přece se jí nemůže dotknout. Ba ani plášť jí nemůže pomoci svléknout. Vpadla mu svým hlasem do těch myšlenek.

„Jindro!“ Nahnul se k ní, aby lépe slyšel, a stiskl rty. „Chtěla bych ti něco vysvětlit. Všechno ti vysvětlím – vysvětlím – slibuji ti to – až po koncertě.“

„Dobře.“ Byl stále ještě uražen.

„Snad nejsi smutný, co?“ řekla.

Zavrtěl hlavou.

„Ano, Jindro, jsi.“

„Ale kdepak.“ Pohlédl na růže, které měla ležet v dlaních.

„Jsi tedy šťasten?“

„Ano. Už jde orchestr.“

Když vyšli z koncertní síně, už se stmívalo. Nad ulicemi a domy se prostírala modrá síť světla a po bledé obloze pluly růžové obláčky. Když odcházeli z koncertní síně, měl Jindřich pocit, že jsou takoví nepatrní a opuštění. Co znal Ednu, po prvé měl sklíčené srdce.

„Jindro!“ Náhle se zastavila a upřeně na něho pohlédla. „Jindro, já s tebou nepůjdu na nádraží. Nečekej – nečekej na mne. Prosím tě, prosím tě pěkně, opusť mě.“

„Kristepane!“ vykřikl Jindřich a leknutím sebou trhl, „co je ti – Edno – miláčku – Edno, co jsem ti udělal?“

„Ale nic – odejdi,“ a otočila se, přeběhla přes ulici na náměstíčko, opřela se o hranaté zábradlí – a obličej zabořila do dlaní.

„Edno – Edno – milenko má – ty pláčeš. Edno, děvčátko moje.“

Opřela se pažemi o zábradlí a usedavě vzlykala.

„Edno – neplač – já jsem vším vinen. Jsem hlupák – jsem nehorázný pitomec. Zkazil jsem ti celé odpoledne. Trápil jsem tě svou pitomou bláznivou zatracenou nešikovností. Tak je to. Viď, Edno. Proboha!“

„Ach,“ vzlykala, „jsem hrozně nerada, že ti tak ubližuji. Po každé, když mi řekneš, abych ti dovolila – dovolila vzít mě za ruku – nebo mě políbit, zabila bych se za to, že to neudělám – že ti to nedovolím. Nevím, proč ti to nikdy nedovolím.“ Řekla blouznivě: „Ne, že bych se tě, Jindro, bála – to ne – mám jen takový pocit, kterému ani sama nerozumím. Miláčku, dej mi svůj kapesník.“ Vytáhl jej z kapsy. „Po celý koncert mě to pronásledovalo a po každé, když se sejdeme, vím, že na to dojde. Mám jakýsi pocit, že kdybychom to učinili – totiž – kdybychom se vzali za ruce a políbili se, všechno by se změnilo – a mám pocit, že bychom už nebyli tak volní, jako jsme teď – dělali bychom něco potají. Už bychom nebyli dětmi… je to hloupé, viď. Byla bych před tebou nesvá a plachá a mám takový pocit, Jindro, že právě tím, že jsme ty a já takoví, jací jsme, tohle nepotřebujeme.“ Obrátila se a pohlédla naň; a způsobem, který mu byl tak povědomý, tiskla si dlaně k lícím. Jako ve snu viděl za ní oblohu a bílý půlměsíc a na náměstíčku stromy s nerozpuklými pupeny. Mačkal a mačkal v rukou koncertní program. „Jindro! Vždyť ty mi rozumíš, viď!“

„Ano, myslím, že rozumím. Ale už se nebudeš bát, viď?“ Pokusil se usmát. „Zapomeneme na to, Edno. Už se o tom ani nezmíním. Zahrabeme to strašidlo na tomhle náměstíčku – a hned – oba dva – ano?“

„Ale,“ řekla a zadívala se mu zpytavě do obličeje – „nebudeš mě mít proto méně rád?“

„Kdepak,“ řekl. „Pro nic – pro nic na světě bych tě nemohl mít méně rád.“

</section>

<section>

Londýn se stal jejich hřištěm. V sobotu odpoledne konali výzkumné výpravy. Našli si vlastní krámky, kde si kupovali cigarety a pro Ednu cukroví – a vlastní čajovnu s vlastním stolem – vlastní ulice – a jednou navečer, když měla být Edna na přednášce na technice, našli si vlastní vesnici. Přilákala je svým jménem. „V tom jméně jsou bílé husy,“ řekl Jindřich, když je vyslovil před Ednou. „A řeka a nízké chaloupky, před nimiž sedají stařečkové – bývalí námořní kapitáni s dřevěnou nohou, kteří si stále natahují hodinky; a krámky s lampou za oknem.“

Bylo už pozdě, takže husy a stařečky neuviděli, zato tam byla řeka a domky, ba i krámky s lampou. V jednom seděla žena, na pultě měla šicí stroj. Slyšeli ho, jak vrčivě bzučí, a viděli, jak veliký stín ženy vyplňuje celý krámek. „Na jediného zákazníka až moc plný,“ řekl Jindřich. „Je tu skvostně.“

Domky byly malé a zarostlé psím vínem a břečťanem. U některých vedly ke dveřím dřevěné stupínky, u jiných se zas musilo slézt po několika schůdkách dolů; a přímo přes cestu – takže na ni byl pohled ze všech oken – byla řeka a vedle ní chodník s vysokými topoly.

„Tady by se nám bydlelo,“ řekl Jindřich. „Jeden dům je ostatně k pronajmutí. Rád bych věděl, zdali by na nás počkal, kdybychom o to řekli. Jsem přesvědčen, že ano.“

„Ano, tam bych ráda bydlela,“ řekla Edna. Přešli přes silnici a tu se opřela o jeden kmen a s nyvým úsměvem se zahleděla vzhůru do oken.

„Vzadu je, milenko, zahrádka,“ řekl Jindřich, „trávník a na něm jediný strom a kolem zdi keříky sedmikrásek. V noci svítí na stromě hvězdy jako svíčky. A v domě jsou v přízemí dva pokoje a nahoře veliký pokoj s křídlovými dveřmi a nad ním mansarda. Do kuchyně vede osm schodů – je na nich tma, Edno. Ty z nich máš, toť se ví, trochu strach. ‚Jindro, přines mi, prosím tě, lampu. Chci se jen před spaním přesvědčit, zdali rozhrabala Eufemie oheň.‘“

„Ano,“ řekla Edna. „Ložnici máme až docela nahoře – je to ten pokoj s dvěma čtverhrannými okny. Když je ticho, slyšíme plynout řeku a z dálky, miláčku, šum topolů, a tak nám šelestí a zurčí do spánku.“

„Není ti zima – co?“ řekl pojednou.

„Ne – ne, jsem jen šťastna.“

„Ten pokoj s křídlovými dveřmi je tvůj.“ Jindřich se zasmál. „Vlastně to ani není pokoj – je to směs. Je v něm plno tvých hraček a je tam velká modrá lenoška, v níž sedáváš schoulena před krbem, a v kadeřích ti pohrávají plameny – jsme už sice svoji, ale ty si pořád nechceš česat vlasy nahoru a jenom do kostela si je zastrkuješ pod plášť. A na podlaze je rohožka a já na ní lehávám, protože jsem tak líný. Eufemie – to je naše posluhovačka – dochází k nám jen přes den. Když odejde, slezeme spolu do kuchyně, sedneme si na stůl a jíme jablko nebo si třeba vaříme čaj, jen abychom slyšeli zpívat kotlík. To není žert. Když se pořádně zaposloucháš do syčení kotlíku, je to jako jarní jitro.“

„Ano, já vím,“ řekla. „Toho ptactva.“

Přes mříž z prázdného domu vyšla na cestu kočka. Edna na ni zavolala, shýbla se k ní a natáhla ruce – „Čiči! Čiči!“ Kočička k ní přiběhla a třela se jí o kolena.

„Až půjdeme na procházku, jen vezmi kočku a strč ji za dveře,“ řekl Jindřich, který stále ještě hrál. „Já mám klíč.“

Přešli přes cestu, Edna se zastavila a hladila v náručí kočku a Jindřich vystoupil po schůdcích a dělal, jako by otvíral dveře.

Rychle zase sešel dolů. „Pojďme hned pryč. Začíná to přecházet do snění.“

Byla tmavá a teplá noc. Nechtělo se jim domů. „Měli bychom se tu rovnou usadit,“ řekl Jindřich, „o tom jsem přesvědčen. Neměli bychom na nic čekat. Copak je stáří? Nebudeš nikdy starší, než jsi teď, a já zrovna tak. Víš,“ řekl jí, „mívám často a často pocit, že čekat na něco je nebezpečné – že když na něco čekáš, jen se ti to stále víc a víc vzdaluje.“

„Ale, Jindro – a co peníze! Vždyť nemáme peníze.“

„Což o to – kdybych se třeba přestrojil za staršího člověka, snad by nám dali v nějakém velkém domě domovnictví – to by byla švanda. Kdyby si někdo přišel ten dům prohlídnout, vymyslil bych si o něm hrůzostrašnou historku a ty by ses přestrojila za ducha a v pusté obrazárně bys kvílela a lomila rukama, abys je zastrašila. Nemíváš někdy dojem, že na penězích celkem tuze nezáleží – že když se člověku něčeho doopravdy zachce, tak to má, nebo to nestojí za to.“

Neodpověděla na to – pohlédla na oblohu a řekla: „Božínku, mně se nechce domů.“

„Tak jest – v tom to vězí – neměli bychom chodit domů. Měli bychom se vrátit do toho domku a vyhledat nějakou zbylou misku a nalít na ni kočce, co zbylo na dně v konvici s mlékem. Já opravdu nežertuji – ani nejsem šťasten. Stýská se mi, Edno, po tobě – dal bych všechno za to, kdybych tak mohl ulehnout a plakat…“ a mdle dodal: „a měl hlavu na tvém klíně a tvou miloučkou líc ve vlasech.“

„Ale, Jindro,“ řekla a přistoupila až k němu, „přece tomu věříš, ne? Cožpak nejsi nezvratně přesvědčen, že budeme mít takový domek a všechno, co bude třeba?“

„To nestačí – to ještě nestačí. Chtěl bych tu na schodech usednout a rovnou si zout boty. Ty ne? Tobě stačí naděje?“

„Kdybychom nebyli tak mladí…,“ řekla zkormouceně. „A přece,“ povzdychla si, „nepřipadám si nijak mladá: připadám si nejméně na dvacet.“

</section>

<section>

Jindřich ležel v lesíku na zádech. Když se pohnul, zašustilo pod ním suché listí, a nad hlavou se mu tetelily mladé lupínky jako praménky zelené vody, prozářené sluncem. Edna trhala někde opodál petrklíče. Byl to dopoledne tak zasněn, že se nemohl radovat z květin tak jako ona. „Ano, milenko, jen jdi a vrať se pro mne. Jsem tuze líný.“ Odhodila klobouk a poklekla vedle něho; její hlas i krok zvolna slábl. V lese bylo ticho, jen listí šelestilo; věděl, že není daleko, a pohnul se tak, že se prsty dotkl její růžové halenky. Od procitnutí měl stále takový divný pocit, jako by ani nebyl procitl, nýbrž jako by jen snil. Tu dobu předtím mu byla Edna snem, nyní snili on i ona spolu a někde v temnu číhal další sen. „Ne, to nemůže být pravda, protože bez nás si svět vůbec nedovedu představit. Mám pocit, že my dva spolu jsme něco, co k světu náleží tak samozřejmě jako stromy, ptáci nebo mraky.“ Vzpomínal usilovně, jak mu ten svět kdysi připadal bez Edny, ale nemohl do těch dob zpátky proniknout. Ona mu je zastírala; Edna s měsíčkovými vlasy a s podivným nyvým úsměvem ho zaujala tak, až jí všecek překypoval. Vdechoval ji, hltal ji a vpíjel do sebe. Kudy chodil, zářivý kotouč Edny mu vzdaloval svět, a všechno, nač zasvítil, obléval vlastní krásou. „Ještě dlouho potom, co ses přestala smát,“ říkal jí, „slyším, jak mi tvůj smích probíhá tepnami – a přece – jsme my sen?“ Pojednou spatřil v duchu sebe a Ednu jako maličké děti, jak se procházejí po ulicích, nakukují do výkladů, všelicos si nakupují a hrají si s tím, hovoří spolu, usmívají se – viděl dokonce, jak posunkují a jak si přečasto stoupnou klidně tváří v tvář proti sobě – a tu se převalil a zabořil obličej do listí – všecek umdlený touhou. Měl chuť líbat Ednu, objímat ji a tisknout k sobě a cítit, jak jí pod jeho polibkem žhne líc, a znovu ji líbat, až by mu došel dech a tak by udusil ten sen.

„Ne, takhle už nemohu dál dychtit,“ řekl Jindřich a vyskočil a rozběhl se tím směrem, kudy se pustila. Zašla daleko. Uviděl ji, jak klečí dole v zelené úžlabině, a když ho spatřila, zamávala mu a řekla – „Ach, Jindro – to je krása. Takovou krásu jsem ještě neviděla. Pojď se podívat.“ Když k ní konečně došel, byl by si raději uťal ruku, než by jí byl pokazil radost. Edna byla ten den taková divná! Když mluvila s Jindřichem, oči se jí ustavičně smály; byly takové líbezné a uštěpačné. Na lících jí žhly dvě barevné skvrnky jako maliny a stále jen říkala: „Tak ráda bych se unavila! Chtěla bych přejít celý svět, až bych zahynula. Jindro – pojď se mnou. Rychleji – Jindro! Jestli náhle vzlétnu, slib mi, že mě popadneš za nohy, ano? Jinak se už na zem vůbec nevrátím.“ A pak zase vykřikla: „Ach, jsem tak šťastná. Jsem hrozně šťastná!“ Přišli na zakleté místo, zarostlé vřesem. Bylo časně odpoledne a slunce sálalo na tu fialovou barvu.

„Odpočiňme si tu,“ řekla Edna, vkročila brouzdavě do vřesu a lehla si. „Ach, Jindro, to je nádherné. Vidím jenom zvonečky a oblohu.“

Jindřich poklekl vedle ní, vyňal z jejího košíku petrklíče a upletl jí z nich na krk dlouhý náhrdelník. „Hned bych usnula,“ řekla Edna. Popolezla mu ke kolenům a zahalena do svých vlasů ulehla vedle něho. „Je to, jako by byl člověk pod mořem, viď, milánku, je tu takové líbezné ticho.“

„Ano,“ řekl Jindřich podivným, stísněným hlasem. „Ještě ti udělám náhrdelník z fialek,“ řekl. Ale Edna se posadila. „Pojďme někam dovnitř,“ řekla.

Vrátili se na silnici a kráčeli dlouhý kus cesty. Edna řekla: „Ne, přece jen bych nepřešla celý svět – jsem už unavena.“ Vlekla se po travnatém okraji silnice. „Jsme oba unaveni, Jindro, ty i já! Je to ještě moc daleko?“

„Nevím – už ne moc,“ řekl Jindřich a pohlédl pátravě do dálky. Potom kráčeli mlčky.

„Ach, Jindřichu,“ řekla posléze, „je to opravdu hodně daleko, jsem unavena a mám hlad. Pones mi můj hloupý košík s petrklíči.“ Vzal jej od ní a ani se na ni nepodíval.

Nakonec přišli do vesnice k chalupě, na níž byla cedulka: „Zde možno posvačit.“

„Tady je to,“ řekl Jindřich. „Už jsem tu často byl. Posaď se na lavičku a já půjdu objednat čaj.“ Usedla na lavici v hezké zahrádce, která se celá bělala a žlutila jarními květinami. Do dveří vstoupila nějaká žena, opřela se a dívala se na ně, jak jedí. Jindřich k ní byl velmi roztomilý, zato Edna neřekla ani slova. „Už jste tu dávno nebyl,“ řekla ta žena.

„Pravda – zahrada vypadá báječně.“

„Je pěkná,“ řekla. „Ta slečna je vaše sestra?“ Jindřich přikývl, že ano, a nabral si zavařeniny.

„Podoba by tu byla,“ řekla žena. Sestoupila do zahrady, utrhla vršek narcisu a podala jej Edně. „Nevíte snad náhodou o někom, kdo by potřeboval vilku?“ řekla. „Sestra onemocněla a přenechala mi svou. Chtěla bych ji pronajmout.“

„Na dlouho?“ otázal se zdvořile Jindřich.

„Inu,“ řekla neurčitě žena, „přijde na to.“

Jindřich se ozval: „No – možná, že bych o někom věděl – mohli bychom si ji prohlédnout?“

„Ano, je to pár kroků po silnici, ta malá, co má vpředu jabloně – přinesu vám klíče.“

Když byla pryč, obrátil se Jindřich k Edně a řekl: „Půjdeš?“ Při­kývla.

Pustili se po silnici a brankou šli po travnaté cestičce mezi růžovými a bílými stromy dovnitř. Byla to chaloupka – dva pokoje v přízemí a dva pokoje nahoře. Edna se vyklonila z horního okna a Jindřich zůstal stát u dveří. „Líbí se ti?“ otázal se jí.

„Ano,“ zavolala a potom mu udělala místo na okně. „Pojď se podívat. Je roztomilá.“

Přistoupil k ní a vyklonil se z okna. Pod sebou měli jabloně kymácející se v lehkém vánku, který ho šlehl dlouhým pramenem Edniných vlasů přes oči. Nehýbali se. Byl večer – bledězelená obloha byla pokropena hvězdami. „Hle, Jindro,“ řekla – „hvězdy.“

„Určitě vyjde měsíc,“ řekl Jindřich.

Zdánlivě se ani nepohnula, a přece se opírala Jindřichovi o rameno; obemkl ji paží – „Jsou ty stromy tam dole samé – jabloně?“ otázala se ho třaslavým hlasem.

„Ne, miláčku,“ řekl Jindřich. „Některé jsou obsypány anděly a jiné zase cukrovanými mandlemi – jenže večerní světlo strašně klame.“ Povzdechla. „Jindro – už tu nesmíme déle zůstat.“

Pustil ji a stanula v zešeřelém pokoji a čechrala si vlasy. „Copak ti celý den bylo?“ řekla – a nečekala na odpověď, ale rozběhla se k němu, objala ho kolem krku a přitiskla si jeho hlavu do jamky na rameni. „Ach,“ hlesla, „já tě tolik miluji. Jindro, drž mě pevně.“ Objal ji a ona se o něho opřela a pohlédla mu do očí. „Viď, že to bylo celý den strašlivé,“ řekla Edna. „Věděla jsem, co ti je, a snažila jsem se ti ze všech sil naznačit, že chci, abys mě políbil – že už jsem ten pocit docela přemohla.“

„Jsi skvostná, skvostná, skvostná,“ řekl Jindřich.

</section>

<section>

„Jde jen o to,“ řekl Jindřich, „jak vydržím čekat až do večera?“ Vytáhl z kapsy hodinky, zašel do vilky a všoupl je do porcelánového džbánu, který stál na římse nad krbem. Díval se na ně sedmkrát za hodinu a teď si nemohl vzpomenout, kolik je. Podívá se tedy ještě jednou. Půl páté! Přijede vlakem v sedm. O půl sedmé se bude muset vydat na nádraží. Ještě dvě hodiny bude muset čekat. Prošel se znovu po vilce – nahoru a dolů. „Vypadá skvěle,“ řekl. Zašel do zahrady, na­trhal kulatou kytici bílých karafiátů a dal je do vázy na stolek vedle Edniny postele. „Ani tomu nevěřím,“ přemýšlel Jindřich. „Za mák tomu nevěřím. Toť příliš. Za dvě hodiny tu bude a půjdeme spolu domů a potom vezmu z kuchyňského stolu tu bílou konvici a půjdu naproti k paní Biddiové pro mléko a zase se vrátím, budu mít už v kuchyni rozsvíceno a já nahlédnu oknem a uvidím ji, jak šuká v kotouči světla od lampy. Potom povečeříme a po večeři (nádobí myju já!) přiložím dříví na oheň a budeme sedět na rohožce u krbu a dívat se, jak hoří. Nic se nebude ozývat, jen dřevo bude praskat a třebas se jednou zatočí kolem domu vítr… Potom si vyměníme svíčky, ona půjde nahoru napřed, na zdi vedle sebe bude mít svůj stín; zavolá na mne: Dobrou noc, Jindro – a já odpovím: Dobrou noc, Edno. Potom vyběhnu tryskem nahoru, skočím do postele a budu se dívat, jak se proužek světla z jejího pokoje smekne po mých dveřích, a jakmile zmizí, zamhouřím oči a budu spát až do rána. Potom budeme mít pro sebe celý zítřek a pozítřek a pozítřejší večer. Přemýšlí o tom ona také tak? Edno, přijď honem!

</section>

<section>

_Kdybych byl ptáčetem  
a křidélka měl, lásko má,  
zalét bych za tebou…_

</section>

<section>

Ne, ne, milenko… vždyť čekání je, děvečko, také jakýsi ráj. Ačli to chápeš. Vědělas vůbec, že i vilka umí stát na špičkách? Tahle zrovna stojí!“

Byl dole, seděl na zápraží a ruce měl sepjaty na kolenou. Ten večer, když přišli na tu vesnici – a Edna mu řekla: „Přece tomu věříš, Jindro, ne?“ „Tenkrát jsem nevěřil. Teď už ano,“ řekl si, „připadám si jako bůh.“

Opřel se hlavou o zápraží. Stěží udržel oči otevřeny, ne že by byl ospalý, ale… bůhví proč… a uplynula dlouhá chvíle.

Jindřichovi se zdálo, že vidí po silnici letět velkého motýla. Motýl se usadil na brance. Ne, to není motýl. Je to děvčátko v zástěře. Takové milé děvčátko; usmál se ve spánku a ona se usmála též, a jak kráčela, krčila prsty na nohou. „Ale tady přece nemůže bydlit,“ napadlo Jindřicha. „Vždyť tohle je naše. Už jde sem.“

Když byla u něho, vyňala zpod zástěrky ruku, podala mu tele­gram, usmála se a odešla. To je mi divný dárek! přemýšlel Jindřich a strnule se naň díval. „Snad je to jen takový kašírovaný a uvnitř je had, který na člověka vylítne.“ Zasmál se lehce ze spánku a opatrně telegram otevřel. „Je to jen složený lístek.“ Vytáhl jej a rozevřel.

Zahrada se naplnila stíny – ty obetkaly tmou vilku i stromy i Jindřicha i telegram. Ale Jindřich se nehýbal.

</section>
