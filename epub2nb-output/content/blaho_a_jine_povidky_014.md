---
title: Sluníčko a Hvězdička
contentType: prose
---

<section>

Odpoledne přivezli židle, celý velikánský vůz byl plný zlatých židliček, obrácených vzhůru nohama. Potom přivezli květiny. Když se člověk koukal s pavlače, jak je lidé nosí, květináče vypadaly jako nějaké legrační hezoučké kloboučky, které se s pokyvováním šinuly po pěšině.

Hvězdička si myslila, že to jsou opravdu klobouky. Řekla: „Koukej. Tamhleten člověk má na hlavě palmu.“ Jenže ona stejně nikdy nerozeznala, co je skutečné a co není.

O Sluníčko a Hvězdičku se nikdo nestaral. Chůva pomáhala Aničce předělat maminčiny šaty, které jí byly moc dlouhé a těsné pod paží, a maminka pobíhala po celém domě a telefonovala tatínkovi, aby rozhodně to a ono nezapomněl. Sotvaže měla kdy je okřiknout: „Nepřekážejte mi, děti!“

A taky nepřekážely – aspoň Sluníčko ne. Byl vždycky nerad, když musel s hanbou cupat zpátky do dětského pokoje. U Hvězdičky to bylo jiné. Když se připletla lidem pod nohy, tak ji tak dlouho vyhazovali do vzduchu a natřásali, až pištěla. Sluníčko byl na to moc těžký. Byl tak těžký, že ten tlouštík, co k nim chodil v neděli na oběd, říkal: „Tak, a teď to, chasníku, zprubnem, jestli tě uzdvihnu.“ Vsunul Sluníčkovi palce pod paždí, hekal a zkoušel to, až toho nakonec nechal a řekl: „To je ale pořádná těrcha!“

Z jídelny odstranili skorem všechen nábytek. Velký klavír postavili do kouta, potom přinesli řadu květináčů a nakonec ty zlaťoučké židle. To kvůli koncertu. Když tam Sluníčko nakoukl, seděl u klavíru nějaký bledý člověk – nehrál, jenom na něj břinkal a co chvíle se díval dovnitř. Brašnu s náčiním měl ležet na klavíru a klobouk narazil jedné soše u zdi. Chvílemi se rozehrál, ale hned zase vyskočil a koukl dovnitř. Sluníčko doufal, že to snad není pan koncert.

Zato v kuchyni si člověk přišel na své. Vypomáhal tam nějaký člověk, který měl na hlavě bílou čepici jako mléčný pudink, a jejich stálá kuchařka, Minnie, byla celá zardělá a pořád se smála. Vůbec je nehubovala. Dala jim každému mandlovou tyčinku a vysadila je na moučnici, aby se mohli dívat, jaké dobroty chystá s tím pomocníkem k večeři. Kuchařka mu všechno nosila a on to kladl na mísy a upravoval. Celé ryby s hlavou, očima i ocasem posypával červenými, zelenými a žlutými kousky; na huspeninách vytáčel krucánky, na šunku navlékl límec a potom do ní zapíchl tenounkou vidličku; do krému nastrkal mandlí a kulatých suchárků. A stále a stále chodily nové věci.

„Ale vy jste ještě neviděli mražený pudink,“ řekla jim kuchařka. „Pojďte se mnou.“ Proč je na ně tak hodná, přemýšlel Sluníčko, když je vzala oba za ruku. Podívali se do ledničky.

Jé! Jé! Jé! To vám byl domeček. Růžový domeček, který měl na střeše běloučký sníh, zelená okna, hnědé dveře a místo kliky mu ze dveří trčel oříšek.

Když uviděl Sluníčko ten oříšek, až se mu hlava zatočila, takže se opřel o kuchařku.

„Já si sáhnu. Já si sáhnu prstem na střechu,“ řekla Hvězdička a roztancovala se. Ona chtěla vždycky na jídlo sahat. Sluníčko zase ne.

„Tak, holka, honem prostírat,“ řekla kuchařka služce, když přišla do kuchyně.

„To je vám obrázek, Miničko,“ řekla Nellie. „Pojďte se podívat…“ Šli tedy všichni do jídelny. Sluníčko a Hvězdička se málem polekali. Zprvu si ani netroufali ke stolu; stáli u dveří a vyvalovali oči.

Nebyla ještě vlastně noc, ale v jídelně už byly staženy rolety a rozsvíceno – lampy byly samá červená růže. V rozích byl stůl ovinut rudými pentlemi a kytičkami růží. Uprostřed stálo jezírko, po němž plavaly růžové lístky.

„Tam má stát mražený pudink,“ řekla kuchařka.

Dva okřídlení stříbrní lvi nesli na hřbetě ovoce a slánky byli ptáčci, kteří pili z nádržek.

A co ty blyštivé sklenice a lesklé talíře a třpytivé nože a vidličky – a to jídlo! A ty červené ubrousky složené do růžic…

„Copak se to jídlo bude jíst?“ zeptal se Sluníčko.

„Aby ne,“ dala se kuchařka do smíchu a smála se i Nellie. Hvěz­dička se také smála; dělala vždycky to, co jiní. Sluníčkovi však nebylo do smíchu. Chodil kolem dokola s rukama vzadu. Nebyl by se snad ani zastavil, kdyby se nebyla náhle ozvala chůva: „Tak, děti. Už je nejvyšší čas umýt se a převléknout.“ A tak odtáhli do dětského pokoje.

Když je chůva rozpínala, nakoukla dovnitř maminka. Přes ramena měla přehozeno něco bílého; něco si roztírala na tváři.

„Až je budu chtít, slečno, tak na ně zazvoním. Potom se půjdou dolů ukázat a zas se vrátí,“ řekla.

Chůva svlékla Sluníčko nejprve téměř do naha a potom mu navlékla bílou košili vyšívanou běločervenými sedmikráskami, krátké kalhotky se šňůrkami po stranách a se šlemi přes košili, bílé pun­čochy a červené střevíce.

„Teď jsi v ruském kroji,“ řekla mu chůva a přičísla mu kadeř.

„Vážně?“ řekl Sluníčko.

„Ano. Hačej a dívej se na sestřičku.“

Hvězdičce to trvalo věčnost. Když už měla navlečeny punčochy, dělala, že padá naznak na postel, a jako vždycky mrskala po chůvě nohama, a po každé, když jí chtěla chůva mokrým kartáčem udělat na prstě lokýnky, otočila se a chtěla po chůvě, aby jí ukázala fotografii, co má ve své broži, a podobně. Ale nakonec byla i ona hotova. Bílé šatičky, lemované kožišinou, na ní stály; i na kalhotkách měla něco chundelatého. Střevíce měla bílé a na nich velké gombičky.

„Tak, děťátko,“ řekla chůva. „Teď vypadáš jako malovaný andílek, celý z labutěnky.“ Skočila ke dveřím. „Milostpaní, na minoutku!“

Maminka znovu vkročila dovnitř a vlasy měla na jedné straně rozpuštěny.

„Ach!“ vykřikla. „Ta je jak obrázek!“

„Viďte, milostpaní,“ řekla chůva.

Hvězdička si roztáhla sukýnku a udělala pukrle. Sluníčko se nezlobil, když si ho lidé nevšímali – aspoň ne tuze…

Potom si pěkně a způsobně hráli u stolu. Chůva stála u dveří, a jak kočáry přijížděly a zdola zaléhal smích a hlasy a slabý šustot, šeptala jim: „Tak, děti, jen seďte.“ Hvězdička potahovala stále za ubrus, až jí visel celý na její stranu a Sluníčko neměl žádný – a potom se tvářila, jako by to neudělala naschvál.

Konečně zazvonilo. Chůva se k nim vrhla s kartáčem na vlasy, Sluníčkovi přičísla kadeř, Hvězdičce narovnala mašli a spojila jim ruce.

„Už jděte!“ zašeptala.

A tak šli dolů. Sluníčkovi bylo hloupé držet Hvězdičku za ruku, ale Hvězdičce se to zřejmě líbilo. Kymácela paží a na korálovém náramku jí cinkala rolnička.

U dveří do salonu stála maminka a ovívala se velkým černým vějířem. V saloně bylo plno navoněných, hedvábných, šustících dam a byli tam i páni v tmavém obleku s legračními šosy na kabátě – hotoví brouci. Otec se s nimi hlasitě bavil a v kapse něčím harašil.

„To je obrázek!“ vykřikly dámy. „Berušky! Děťátka. Zlatoušci! Robátka!“

Ty, které se nemohly dostat k Hvězdičce, hubičkovaly Sluníčko. Nějaká vychrtlá stará dáma, které chřestily zuby, mu řekla: „Takový vážný panáček,“ a klepla ho něčím tvrdým po hlavě.

Sluníčko se díval, je-li tam ještě ten pan koncert, ale ten už byl pryč. Místo něho se nakláněl nad klavírem nějaký tlusťoch s růžovou hlavou a mluvil s dívkou, která držela u ucha housle.

Sluníčkovi se tam opravdu zamlouval jen jeden pán. Byl to šedivý mužíček s dlouhými šedivými licousy a procházel se sám a sám. Přistoupil k Sluníčkovi, zakoulel velmi hezky očima a řekl: „Nazdar, mládenče!“ Potom odešel. Ale brzo se zas vrátil a řekl mu: „Máš rád pejsky?“ Sluníčko řekl: „Ano.“ Potom mu zase odešel, a třebaže ho hledal všude, ne a ne ho najít. Napadlo ho, že mu snad šel ven pro štěně.

„Dobrou noc, má zlatá děťátka,“ řekla maminka a přivinula si je holýma rukama k sobě. „Už leťte do hnízdečka.“

A tu Hvězdička už zase udělala ostudu. Přede všemi tam zdvihla ruce a řekla: „Ať mě odnese tatínek.“

Ale jim se to zřejmě líbilo a tatínek se k ní shýbl a jako vždycky ji vzal na ruku.

Chůva tak chvátala, aby je uložila ke spaní, že dokonce vytrhla Sluníčka z modlení a řekla mu: „Dělej s tím, chlapče, dělej.“ A vzápětí leželi potmě a jenom na misce blikala noční lampička.

„Spíš?“ zeptala se Hvězdička.

„Ne,“ řekl Sluníčko. „A ty?“

„Já taky ne,“ řekla Hvězdička.

Za dlouhou chvíli Sluníčko znovu procitl. Zdola se ozývalo hlučné, hlučné plácání, jako když prší. Zaslechl, jak se Hvězdička obrátila na bok.

„Hvězdičko, jsi vzhůru?“

„Ano, a ty?“

„Já taky. Víš co, pojďme se podívat ze schodů.“

Posadili se na nejhořejší schod a tu se otevřely dveře u salonu a bylo slyšet, jak celá společnost odchází předsíní do jídelny. Potom se zavřely i ty dveře; ozvalo se bouchání a smích. Pak to přestalo a Sluníčko je v duchu viděl, jak chodí všichni dokola kolem krásného stolu s rukama vzadu jako předtím on… Chodí kolem dokola, hledí a vyvalují oči. Tomu pánovi s šedivými licousy se nejvíc líbí domeček. Když uviděl oříšek, který je tam místo kliky, zakoulel očima jako předtím a řekl Sluníčkovi: „Viděls ten oříšek?“

„Hvězdičko, nekývej tak hlavou.“

„Vždyť já nekývám. To ty.“

„Já ne. Já nikdy hlavou nekývám.“

„Ba jo, kýváš. A zrovna teď.“

„A nekývám. To já ti jen ukazuji, jak se to nemá dělat.“

Když zase procitli, zaslechli tatínkův silný hlas a maminčin nezkrotný smích. Tatínek vyšel z jídelny, hnal se skokem po schodech a málem přes ně klopýtl.

„Hopla!“ řekl. „Hrome, pojď se na to, Kitty, podívat.“

Maminka vyšla do předsíně a řekla: „Ach, vy nezbedové!“

„Vezměme je dolů a dejme jim něco obrat,“ řekl tatínek. Sluníčko ho ještě nikdy neviděl tak rozjařeného.

„To rozhodně ne,“ řekla maminka.

„Ano, tatínku, vem! Vem nás dolů,“ řekla Hvězdička.

„To se ví, že vezmu,“ křikl tatínek. „Co mně budeš poroučet. Z cesty, Kitty.“ Popadl je pod paždí, s každé strany jednoho.

Sluníčko si myslil, že je bude maminka hrozně hubovat. Ale nehubovala. Nepřestávala se na tatínka smát.

„Ach, ty nezdaro!“ řekla. Ale to neplatilo Sluníčkovi.

„Pojďte, děcka. Pojďte mlsat,“ řekl rozjařený tatínek. Ale Hvěz­dička se na chvíli zarazila.

„Mami – šaty se ti na jedné straně úplně svezly.“

„Vážně?“ řekla maminka. A tatínek řekl: „Ano,“ a dělal, jako by ji chtěl kousnout do bílého ramene, ale ona ho odstrčila.

A tak se vrátili do krásné jídelny.

Ale běda, běda! Co se to stalo? Pentle i růže byly strhány. Červené ubrousky ležely na zemi, všechny ty lesklé talíře byly zašlé a blyštivé sklenice také. Nádherné jídlo, které ten člověk upravil, bylo rozházeno a všude se povalovaly kosti a drobty a slupky a skořápky. Dokonce tam byla i převržená láhev, z které crčelo na ubrus, a nikdo ji nepostavil rovně.

A ten růžový domeček se sněhovou střechou a zelenými okny byl zbořen – zbořen – napolo rozteklý uprostřed stolu.

„Pojď dál, Sluníčko,“ řekl tatínek, který se tvářil, jako by to ani nepozoroval.

Hvězdička zdvíhala nohy v pyžamu, přišourala se ke stolu, stoupla si na židli a pištěla na celé kolo.

„Vezmi si kousek toho pudinku,“ řekl tatínek a urazil další kus střechy.

Maminka vzala talířek a nastavila mu jej; druhou rukou ho objala kolem krku.

„Tatínku, tatínku,“ vřískala Hvězdička. „Ta malinká klika tu zůstala. Ten oříšek. Mohu si ho sníst?“ Sáhla po něm, vyloupla ho ze dveří a s chutí ho rozchroupala, až při tom mrkala.

„Tu máš, mládenče,“ řekl tatínek.

Ale Sluníčko se nehýbal ode dveří. Tu náhle zdvihl hlavu a hlasitě zakvílel.

„To je ale strašné – strašné – strašné!“ vzlykal.

„Tak vidíš!“ řekla maminka. „Vidíš!“

„Syp,“ řekl tatínek, který najednou už nebyl rozjařen. „A hned. Syp!“

S hlasitým nářkem cupal Sluníčko do dětského pokoje.

</section>
