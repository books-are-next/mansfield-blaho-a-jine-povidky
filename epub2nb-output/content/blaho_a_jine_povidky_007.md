---
title: Je ne parle pas français4
contentType: prose
---

<section>

Ani nevím, proč mám v téhle kavárničce takové zalíbení. Je špinavá a smutná, smutná. Ne že by se něčím lišila od sta jiných – neliší; a ne že by sem denně chodily stále stejné figurky, které může člověk ze svého koutka pozorovat a zpytovat a více méně (ale spíše méně) jim přicházet na kloub.

Nemyslete si však, prosím, že se těmi závorkami vyznávám z po­kory před tajemstvím lidské duše. Naprosto ne; v lidskou duši nevěřím a nikdy jsem nevěřil. Věřím, že lidé jsou jako cestovní tlumoky – všelico se do nich nacpe, pak se pustí do světa, pohazuje se jimi, tříská, žuchá o zem, ztratí se a zase se najdou, z ničeho nic se zpola vykuchají nebo se napěchují ještě bachratěji než dříve, až jimi Poslední nosič mrští na Poslední vlak, a už rachotí pryč…

Ne, že by ty vaky nebyly snad poutavé. Ó, a jak! Představuji si, jak před nimi stojím třeba jako nějaký celník.

„Máte něco k proclení? Víno, lihoviny, doutníky, voňavky, hedvábí?“

Ta chvilka nejistoty, než načmárám křídou ten klikyhák, zdalipak mě neošidí, a pak hned vzápětí ta druhá chvilka nejistoty, zdali mě přece jen neošidili, jsou snad nejnapínavější okamžiky v životě. Ano, aspoň pro mne.

Než jsem se však pustil do té obšírné, drobet násilné a nijak zvlášť původní odbočky, chtěl jsem prostě říci, že zde nejsou na prohlídku vůbec žádné tlumoky, neboť zákaznictvo této kavárny, dámy a pánové, si vůbec nesedá. Ne, postává u pultu a skládá se z hrstky dělníků, kteří sem chodí od řeky celí zaprášení od mouky, vápna či čeho, a z několika vojáků, kteří si vodí dovnitř hubené tmavovlasé holky se stříbrnými kroužky v uších a s nákupními koši přes ruku.

Majitelka je také hubená a tmavovlasá a má bílé líce a bílé ruce. Za jistého osvětlení vypadá docela průsvitně a náramně působivě se vyjímá v své černé šále. Když nenalévá hostům, sedává na stoličce a obličej má vždycky odvrácen do okna. Vpadlýma očima si pátravě prohlíží a sleduje kolemjdoucí, ale ne že by někoho hledala. Snad hledávala ještě tak před patnácti lety; teď si už na ten postoj zvykla. Z jejího zoufanlivého a zmalátnělého vzezření je vidět, že jí už aspoň deset let na nikom nezáleží…

A pak ten číšník. Nijak jímavý – rozhodně ne komický. Nikdy neutrousí takovou nějakou zcela lhostejnou poznámku, jaká člověka v ústech číšníkových tak ohromí (jako by ten chudák byl jen jakýmsi křížencem kávové konvice a vinné láhve a vůbec v sobě neměl mít kapku něčeho jiného). Je šedivý, šmatlavý a scvrklý a má dlouhé křehké nehty, nad nimiž vám trnou nervy, když si jimi seškrabuje vaše dva sous. Když zrovna nerozpatlává špínu po stole nebo nesmetá nějakou chcíplou mouchu, stojí v své předlouhé zástěře s jednou rukou opřenou o lenoch židle a přes druhou má přehozen cíp špinavé utěrky; tak čeká, až ho vyfotografují jakožto účastníka nějaké zákeřné vraždy. „Vnitřek kavárny, kde byla nalezena mrtvola.“ Viděli jste ho už stokrát.

Věřili byste, že každá místnost má svou denní hodinu, kdy doopravdy ožívá? Tak to vlastně nemyslím. Je to spíše takto. Zdá se mi, jako by si občas člověk uvědomoval, že čirou náhodou přišel na scénu zrovna ve chvíli, kdy je očekáván. Všechno je uchystáno – a čeká jen na něho. Ach, jak ovládá situaci! Všecek se nadme samolibostí. A přitom se potají, potutelně usmívá, neboť život jako by mu takové výstupy nepřál, jako by je člověku ukrádal a mařil a zdržoval ho tak dlouho za kulisami, až už je vlastně pozdě… Tentokrát na tu potvoru přece vyzrál.

Jednu takovou chvíli jsem zažil, když jsem přišel po prvé. Snad proto se sem pořád vracím. Chodím na místo svého vítězství nebo také na místo svého zločinu, kde jsem tenkrát tu obludu popadl pod krk a naložil s ní podle své chuti.

Dotaz: Pročpak jsem tak roztrpčen na život? Proč si jej představuji jako hadrářku z amerického filmu, jak se šourá zachumlána do špinavé šály a v starých pařátech svírá hůl?

Odpověď: Je to přímý účinek amerického filmu na slabou povahu.

Ať už je tomu jakkoliv, „krátké zimní odpoledne“, jak se říká, „bylo už na sklonku“ a já jsem bloumal sem a tam a mířil domů nebo také nemířil, a tu jsem se pojednou octl zde a šel rovnou do kouta k tomuhle sedadlu.

Na tentýž věšák za sebou jsem si pověsil anglický zimník a šedý plstěný klobouk, a když jsem dopřál sklepníkovi aspoň tolik času, že by si ho mohlo dvacet fotografů jak náleží ofotografovat, poručil jsem si kávu.

Nalil mi sklenici povědomé nafialovělé tekutiny, po níž se kmitavě honilo zelené světlo, a zase odšmaťchal. Seděl jsem a oběma rukama svíral sklenici, protože venku byla třeskutá zima.

Najednou jsem si uvědomil, že se bezděky usmívám. Zvolna jsem zdvihl hlavu a uviděl jsem se naproti v zrcadle. Ano, seděl jsem tam opřen o stůl, se svým utajeným potutelným úsměvem, přede mnou stála sklenice kávy se slaboučkým obláčkem páry a vedle ní kotouč bílé misky s dvěma kostkami cukru.

Vypoulil jsem oči. Byl jsem tady celou věčnost a teprve teď ožívám…

V kavárně bylo tichoučko. Venku bylo v šeru právě ještě vidět, že začal padat sníh. Bylo vidět měkké a bílé obrysy koní a vozů a lidí, jak se sunou pýřnatým vzduchem. Sklepník zmizel a zase se objevil s plným náručím slámy a s pozornou, až nábožnou úctou ji rozprostřel na podlaze ode dveří k nálevnímu pultu a kolem kamen. Nebylo by divu, kdyby se byly otevřely dveře a dovnitř vjela na oslátku Panna Maria s něžnýma rukama, sepjatýma na svém požehnaném lůně…

Ten kousek o Panně Marii je docela hezký, vidte? Plyne tak lehce z pera; má takový „mroucí spád“. Tak mě to tehdy napadlo a umínil jsem si, že si to zapíši. Člověk nikdy neví, kdy mu taková drobnůstka přijde vhod na zaokrouhlení odstavce. A tak, snaže se co nejméně pohybovat, neboť „kouzlo“ dosud trvalo (znáte to?), sáhl jsem po podložce na vedlejším stole.

Papír a obálky ovšem nikde. Jenom ždibec růžového pijáku, náramně měkkého a zplihlého a zavlhlého jako jazyk chcíplého koťátka, který jsem jakživ neměl v ruce.

Seděl jsem – ale v tom napětí jsem si stále navíjel na prst ten jazyk chcíplého koťátka a stále přemítal nad tou tvárnou frází a přitom jsem hltal zrakem dívčí jména a oplzlé vtipy a obrázky lahví a šálků kácejících se s misky, načmárané po celé podložce.

Jak víte, bývá to vždycky stejné. Dívky mají vždycky stejná jména, šálky se vždycky kácejí s misky; všechna srdce bývají probodena a svázána mašličkou.

Náhle jsem padl dole na hloupou a otřepanou frázi, napsanou zeleným inkoustem: _Je ne parle pas français_.

Tu máš! V té chvíli tu bylo to gesto! Byl jsem na ně sice připraven, ale přece mě zchvátilo a porazilo; prostě mě přemohlo. Byl to zvláštní, prazvláštní tělesný pocit. Bylo mi, jako by se kromě hlavy a paží celé mé tělo, které bylo pod stolem, rozpustilo, rozplynulo, zkapalnělo. Zbyla mi jen hlava a dvě tyčky paží, tlačící na stůl. Ach, ta trýzeň té chvíle! Jak bych ji jen vylíčil? Na nic jsem nemyslil. Ani jsem neúpěl o pomoc. V tu chvíli jsem snad ani nebyl. Byla to trýzeň, trýzeň, trýzeň.

Potom to zase přešlo a hned příští vteřinu jsem přemýšlel: „Pane na nebi! Což jsem schopen tak silného citu? Ale vždyť jsem ani nevěděl o sobě! Nereagoval jsem na to jediným slovem. Zdolalo mě to! Srazilo na zem! Ani za mák jsem se nesnažil potlačit to!“

A tak jsem se nadýmal a nadýmal, až jsem konečně vybuchl: „Přece jen jsem skvělý člověk. Sprostá duše by nebyla zakusila takový prudký cit a tak… čistě.“

</section>

<section>

Sklepník se fidibusem dotkl rozžhavených kamen a zapálil pod prostranným stínítkem plynovou bublinu. Je marné hledět z okna, madame; je už úplná tma. Vaše bílé ruce tápají po tmavém šálu. Jsou jako dva ptáci, kteří přišli domů spát. Stále se vrtí a vrtí… Nakonec si je zasunete do teploučkého podpaží.

Tu vzal sklepník dlouhou tyč a srazil záclony k sobě. „Je amen,“ jak říkají děti.

Nesnáším ostatně lidi, kteří se nedovedou s ničím rozloučit a kteří za tím běží a pláčí. Když je po všem, je po všem. Konec a basta. Rozluč se s tím. Pusť to z hlavy, a když už potřebuješ útěchy, utěš se tím, že když o něco přijdeš, nikdy už nezískáš totéž. Je to vždycky něco jiného. Změní se to v tom okamžiku, kdy tě to opustilo. To přece platí i o klobouku, za nímž se ženeš; a není to jen tak povrchně řečeno – je to hluboká pravda… Učinil jsem si životním pravidlem, že nebudu nikdy ničeho litovat a nebudu se ohlížet. Lítost je strašlivá ztráta energie, a kdo chce být spisovatelem, ten se jí nemůže oddávat. Nelze ji nijak ztvárnit; nelze na ní stavět; hodí se jen k tomu, aby se jí člověk kochal. Ohlížet se je ostatně pro umění zhoubné. Člověk se tím ochuzuje. A umění nesnáší a nesnese chudobu.

_Je ne parle pas français. Je ne parle pas français_. Zatím co jsem psal tu poslední stránku, mé druhé já se prohánělo tam venku ve tmě. Utrhlo se ode mne, když jsem se pustil do rozboru svého slavného okamžiku, a vyrazilo zběsile ven jako zatoulaný pes, kterému se zdá, že konečně, konečně zaslechl povědomý krok.

„Myško! Myško! Kde jsi? Jsi nablízku? Vykláníš se to ty z toho vysokého okna a natahuješ paže po křídlech okenic? Jsi ty ten hebký chuchvalec, který míří chmýřnatou chumelenicí ke mně? Jsi ty to děvčátko, které se prodírá otáčecími dveřmi z restaurace? Je to tvůj stín, co se nahýbá v drožce? Kde jsi? Kde jsi? Kudy se mám pustit? Kam nám běžet? A zatím co tu nerozhodně stojím, ty se mi stále vzdaluješ. Myško! Myško!“

Chudák pes se už vrátil do kavárny všecek schlíplý a uštvaný.

„Byl to… planý… poplach… Není… po ní… ani slechu.“

„Tak lehneš už! Lehneš! Lehneš!“

</section>

<section>

Jmenuji se Raoul Duquette. Je mi šestadvacet let a jsem Pařížan, pravý Pařížan. Má rodina – na té ostatně nezáleží. Nemám rodiny; ani ji nepotřebuji. Na dětství vůbec nemyslím. Zapomněl jsem na ně.

A přece mi utkvěla v hlavě jedna vzpomínka. Je to dost zajímavé, protože teď se mi zdá, že literárně vzato má pro mne zvláštní význam. Je to takhle.

Když mi bylo asi deset let, měli jsme za pradlenu statnou černou Afričanku, která nosila na kudrnatých vlasech kostkovaný šátek. Po každé, když k nám přišla, velmi si mne hleděla, a když vyňala prádlo z koše, vždycky mě do něho posadila a houpala a já jsem se přitom pevně držel držadel a vřískal radostí a strachem. Byl jsem na svůj věk maličký a bledý a měl jsem roztomilá pootevřená ústa – to vím jistě.

Když jsem jednoho dne stál u dveří a hleděl za ní, jak odchází, otočila se a kývla na mne a nějak divně tajnůstkářsky se na mne usmála. Šel jsem bez rozmyšlení za ní. Zavedla mě do kůlny na konci chodby, popadla mě do náručí a začala mě líbat. Ach, ty polibky! Zvláště ty polibky do uší, z nichž jsem div neohluchl.

Když mě postavila na zem, vyňala z kapsy pocukrovaný koláček a já jsem se potácel po chodbě zpátky k našim dveřím.

Poněvadž se tento kousek opakoval každý týden jednou, není divu, že se naň tak živě pamatuji. Od onoho prvního odpoledne bylo mé dětství – abych to řekl slušně – „ulíbáno“. Byl jsem od té doby zmalátnělý a mazlivý a nadmíru mlsný. Byl jsem tak vnímavý a bystrý, a zdálo se mi, že všechno chápu a s každým si mohu dělat, co chci.

Byl jsem, myslím, více nebo méně stále rozdrážděn a tím jsem si je tak získával. Neboť všichni Pařížané jsou z dobré poloviny – eh, nechme toho. A nechme také mého dětství. Zahrabme je místo pod déšť růží pod prádelní koš a passons outre[^5].

</section>

<section>

Datuji se od té chvíle, kdy jsem si najal mládenecký byt v pátém patře vysokého, nepříliš sešlého domu v ulici, která možná umí, možná také neumí mlčet. To mi zrovna hovělo… Tam jsem se objevil a vylezl na světlo a s pracovnou, ložnicí a kuchyní na hřbetě vystrčil hlemýždí tykadla. V pokojích jsem měl rozestaven pořádný nábytek. V ložnici stál šatník s dlouhým zrcadlem, široká postel, přikrytá žlutou prošívanou dekou, noční stolek s mramorovou deskou a toa­letní stolek, celý posetý jablíčky. V pracovně anglický psací stůl se zásuvkami, k tomu židle s koženými polštářky, knihy, křeslo, taburet s nožem na papír a lampou a na stěnách několik aktů. Kuchyně jsem nepoužíval, házel jsem tam jen staré papíry.

Vidím se ten první večer, když odešli stěhováci a když jsem vystrnadil svou ohyzdnou starou domovnici – jak chodím po špičkách, rovnám věci, postávám před zrcadlem s rukama v kapsách a říkám tomu rozradostněnému obrazu v něm: „Jsem mladý muž, který má svůj byt. Píši do dvou listů. Pouštím se do vážné literatury. Začínám spisovatelskou dráhu. Uveřejním knihu, která kritiky prostě omráčí! Budu psát o věcech, kterých se dosud nikdo ani nedotkl. Udělám si jméno tím, že budu psát o světě hlubinném. Ale ne tak, jako o něm psali už jiní přede mnou. Kdepak! Zcela nelíčeně, lehce rozmarně a zevnitř, jako by to bylo docela prosté, docela samozřejmé. Cestu vidím jasně před sebou. Nikdo to dosud nedokázal tak, jak to dokáži já, protože z těch ostatních nikdo neprožil to, co já! Jsem bohat – jsem bohat.“

A přece jsem tehdy neměl o nic více peněz než teď. Člověk se ku podivu obejde bez peněz… Mám hromadu dobrého šatstva, hedvábné prádlo, dva večerní obleky, čtyři páry lakýrek se světlými svršky, všelijaké drobnosti, na příklad rukavice a pudřenky a manikýrovou soupravu, voňavky, znamenité mýdlo, a za nic neplatím. Když se octnu v úzkých – inu, vždycky se najde nějaká černošská pradlena a nějaká kůlna a bez okolků jako bon enfant[^6] vymáhám potom notně cukru na koláček…

A tu bych rád něco poznamenal. Neříkám to snad z nějaké vychloubavé domýšlivosti, spíše s mírným podivem. Sám jsem dosud žádné ženě nikdy nenadbíhal. Ne, že bych znal jen ženy z jedné vrstvy – to naprosto ne. Ale od kurviček a maitress přes starší vdovy a prodavačky a manželky vážených lidí až po pokrokové moderní literátky na nejvybranějších večerních dýcháncích (také jsem se jich zúčastnil), setkával jsem se ustavičně nejen se stejnou ochotou, ale přímo s vyzývavostí. Zprvu mě to překvapovalo. Koukal jsem přes stůl a přemýšlíval: „Šlape mi ta vzácná panička, která zrovna debatuje s tím pánem s hnědými vousy o Kiplínkovi, opravdu na nohu?“ A nikdy jsem to určitě nepoznal, dokud jsem jí sám nešlápl také na nohu.

To je divné, viďte? Nevypadám přece nikterak jako hrdina dívčích snů…

Jsem drobný a útlý, mám olivovou pleť, černé oči s dlouhými řasami, krátce přistřižené, hebké černé vlasy, drobné, hranaté zuby, které cením, když se usmívám. Ruce mám ohebné a drobounké. Jednou mi řekla v krámku pekařka: „Vy máte ruce na hnětení jemných paštiček.“ Bez šatů jsem, přiznávám se, dosti půvabný. Jsem buclatý skoro jako děvče, mám oblá záda a nad levým loktem nosím tenký zlatý náramek.

Ale počkat! Není to divné, že jsem tak psal o svém těle a to všechno? Toť důsledek mého špatného života, mého života hlubinného. Jsem jako nějaká holka z kavárny, která se musí představovat hrstkou fotografií. „To jsem já v košilce, jak vylézám ze skořápky… to jsem já vzhůru nohama na houpačce a nabíranou sukýnku mám za sebou jako karfiol…“ Znáte ty krámy.

</section>

<section>

Zdá-li se vám to, co jsem teď napsal, plytké, necudné a sprosté, jste na omylu. Připouštím, že na pohled je to takové, jenže to není všechno. Kdyby bylo, jakpak bych mohl zakusit to, co jsem opravdu zakusil při čtení té otřelé fráze, napsané na podložce? Je to přece důkaz, že je ve mně ještě něco více a že nejsem jen tak někdo. Snad bych byl mohl sehrát leccos, co by se jenom o maloučko nevyrovnalo onomu okamžiku trýzně. Ale ne. Ten okamžik byl ryzí.

„Číšníku, whisky.“

Whisky se mi protiví. Kdykoliv ji vezmu do úst, zdvíhá se mi žaludek, a ta brynda, kterou vedou tady, je teprve sprostá. Objednal jsem si ji jen proto, že se chystám psát o jednom Angličanovi. My Francouzi jsme dosud v některých věcech až hrůza staromódní a zaostalí. Ještě že jsem si mu zároveň neřekl o tvídové jezdecké kalhoty, lulku, dlouhé zuby a zázvorové licousy.

„Děkuji, mon vieux[^7]. Nemáte snad náhodou zázvorové licousy?“

„Ne, monsieur,“ odpovídá smutně. „Americké nápoje neprodáváme.“

Když upatlal roh stolu, vrací se a znovu se dává několiktuctůkrát vyfotografovat při magnesiu.

Fuj! Jak to páchne! A ten dávivý pocit, když se člověku sevře hrdlo.

„A takovou bryndou se má člověk opíjet,“ říká Dick Harmon, otáčí v prstech skleničku a zvolna, nyvě se usmívá. A tak se jí zvolna a nyvě opíjí a jednu chvíli začne tiše, tichounce prozpěvovat o tom chlapovi, který bloudí po celém městě a marně shání večeři.

Ach! tu píseň jsem měl tak rád a tak rád jsem poslouchal, když ji zastřeným slabým hlasem zvolna a zvolna zpíval.

</section>

<section>

_„Byl jeden chlap,  
ten celým městem bloudil  
a marně o večeři loudil…“_

</section>

<section>

Při své těžkopádnosti a setřeném metru jako by ta píseň měla v sobě všechna ta vysoká šedá stavení, ty mlhy, ty nekonečné ulice, ty ostré stíny policistů, což vše tvoří dohromady Anglii.

A pak to téma! Vyzáblý kostroun bloudí a každý dům je před ním zatarasen, protože sám nemá „domov“. Tohle je tak neobyčejně anglické… Pamatuji se, že ta píseň končila tím, že konečně přece „našel lokál“, kde si poručil rybí karbanátek, ale když si řekl ještě o chleba, číšník se naň opovržlivě rozkřikl: „K rybí fašírce se chleba nedává.“

Co ještě chcete? Ty písně jsou tak hluboké. Je v nich celá psychologie národa; a jsou tak nefrancouzské – ale tak nefrancouzské!

„Ještě jednou, Dicku, ještě jednou!“ žebronil jsem a spínal ruce a špulil naň ústa. Byl by ji beze všeho zpíval třeba do nekonečna.

</section>

<section>

A už zase. Dick zrovna tak. I on mi nadbíhal.

Setkal jsem se s ním na večírku, který uspořádal redaktor jednoho nového časopisu. Byla vám to vybraná nóbl společnost. Bylo tam několik starších pánů a dámy byly náramně comme il faut[^8]. Seděly ve večerních róbách na kubistických pohovkách a my jsme jim směli podávat náprstky višňového likéru a hovořit s nimi o jejich básních. Pokud se pamatuji, byly to vesměs básnířky.

Dicka nebylo možno si nevšimnout. On tam byl jediný Angličan, a místo aby kroužil půvabně po pokoji jako my, stál s rukama v kapsách na jednom místě opřen o zeď a na rtech mu pohrával nyvý úsměv a každému, kdo se ho na něco zeptal, odpovídal skvěle francouzsky svým hlubokým tlumeným hlasem.

„Kdo je to?“

„Nějaký Angličan. Z Londýna. Spisovatel. Studuje speciálně moderní francouzskou literaturu.“

To mi stačilo. Právě tehdy mi vyšla knížka „Falešné mince“. Byl jsem snaživý mladý spisovatel, který studoval speciálně moderní anglickou literaturu.

Neměl jsem vlastně ani kdy hodit udici; sám sebou škubl, jako by takřka vylézal z vody za vnadidlem, a řekl: „Přijďte, prosím, za mnou, do hotelu. Přijďte asi v pět, a než půjdeme na večeři, můžeme si spolu pohovořit.“

„S největší radostí.“

To mi tak hluboce, hluboce zalichotilo, že jsem ho chtěj nechtěj rázem opustil a šel se čepýřit a čepýřit před kubistické pohovky. Jaká to kořist! Upjatý, vážný Angličan, který studuje speciálně francouzskou literaturu…

Ještě ten večer šel poštou výtisk „Falešných mincí“ s vybraně srdečným věnováním a za několik dní jsme spolu večeřeli a celý večer hovořili.

Hovořili – ale nejenom o literatuře. Ulevilo se mi, když jsem poznal, že nemusím stále mlít o tendenci moderního románu, o potřebě nové formy ani o tom, proč asi mladým autorům stále uniká. Občas jsem jakoby nedopatřením vyhodil kartu, která na pohled neměla s hrou nic společného, jen tak ze zvědavosti, jak to přijme. Ale po každé ji shrábl se stejně nyvým úsměvem a pohledem. Nejvýš že zabručel: „To je podivné.“ Ale tak, jako by to vůbec podivné nebylo.

Nakonec mi ta chladná samozřejmost stoupla do hlavy. Učarovala mi. Hnala mě vpřed, až jsem mu vyházel všechny karty, které jsem měl, a opřel se o lenoch a pozoroval ho, jak si je rovná v hrsti.

„To je podivné a zajímavé…“

Měli jsme už zatím oba notně v hlavě a Dick spustil slabounce a tichounce svou píseň o tom chlapovi, který bloudil a sháněl večeři.

Až se mi dech zarazil nad tím, co jsem učinil. Ukázal jsem někomu obě stránky svého života. Pověděl jsem mu všechno co nejupřímněji a nejpoctivěji. Co nejdůkladněji jsem mu vysvětlil svůj hlubinný život, který je vskutku odporný a naprosto nesnese světlo literárního světa. Celkem jsem se vypodobnil horší, než jsem – chvástavější, cyničtější, vypočítavější.

A tu seděl člověk, jemuž jsem se svěřil, prozpěvoval si a usmíval se… Tak mě to dojalo, že mi vhrkly do očí opravdové slzy. Viděl jsem, jak se mi třpytí na dlouhých řasách – tak půvabně.

Potom jsem bral Dicka s sebou všude a on chodil ke mně do bytu, sedával lenivě v křesle a pohrával si s nožem na papír. Nevím, proč jsem míval z jeho lenivosti a unylosti vždycky dojem, že býval námořníkem. Těmi loudavými způsoby jako by počítal s pohybem lodi. Byl to tak silný dojem, že často, když jsme tak byli spolu a on vstal a odešel od některé ženštiny zrovna v okamžiku, kdy se u něho nadála spíše pravého opaku, vykládal jsem jí: „Nic naplat, zlatíčko. Musí se vrátit na loď.“ Věřil jsem tomu víc než ona.

Co jsme byli spolu, Dick nikdy nechodil s žádnou ženskou. Občas jsem přemýšlel, je-li opravdu pouhé neviňátko. Proč jsem se ho na to nezeptal? Protože jsem se jeho nikdy na nic neptal. Jednou pozdě navečer však vytáhl zápisník a ze zápisníku mu vypadla fotografie. Zdvihl jsem ji, a než jsem mu ji podal, mrkl jsem na ni. Byla to fotografie ženy. Nikterak mladé. Byla tmavovlasá, hezká, blouznivá, ale při vší své nezkrotné pýše tak jemu každým rysem podobná, že bych se na ni nebyl díval déle, ani kdyby po ní nebyl Dick tak chvatně napřáhl ruku.

„Táhni mi z očí, ty navoněný francouzský ratlíku,“ říkala mi. (Když mám moc špatnou náladu, připomíná mi můj nos čumák ratlíka.)

„To je má matka,“ řekl Dick a zastrčil notes.

Nebýt to Dick, byl bych se octl v pokušení jen tak pro nic a za nic se pokřižovat.

</section>

<section>

Takto jsme se rozešli. Když jsme jednou navečer stáli před jeho hotelem a čekali, až mu domovník odšoupne závoru z vnějších dveří, pohlédl najednou na oblohu a řekl: „Doufám, že zítra bude hezky. Ráno odjíždím do Anglie.“

„To nemyslíte vážně.“

„Už jo. Musím se vrátit. Mám tam nějakou práci, kterou si zde nemohu vyřídit.“

„Ale – ale cožpak jste připraven na cestu?“

„Připraven?“ Skorem se ušklíbl. „Jaképak přípravy?“

„Ale přece – enfin[^9], Anglie není, Dicku, druhá strana bulváru.“

„O moc dál to není,“ řekl. „Vždyť je to jen pár hodin.“ Vrzly dveře.

„Ach, škoda, že jsem to nevěděl už zvečera!“

Byl jsem uražen. Bylo mi jako ženě, když muž vytáhne hodinky a vzpomene si na schůzku, po které jí vůbec nic není, jenže je přednější. „Pročpak jste mi to neřekl?“

Napřáhl ruku a stál na schůdku komíhaje se, jako by byl celý ten hotel jeho loď a kotva už byla zdvižena.

„Zapomněl jsem. Opravdu jsem zapomněl. Ale budete mi psát, ano? Dobrou noc, kamaráde. Časem zase někdy přijedu.“

A pak jsem se octl na břehu sám, a nikdy jsem si tolik nepřipadal jako ratlík…

„Ale vždyť tys přece na mne zahvízdl a tys mi kázal přijít! Jakou jsem to hrál komedii, když jsem se kolem tebe vrtěl a poskakoval, a teď když loď zvolna, zasněně odplouvá, necháš mě tu být… Zatrolení Angličané! Tohle je ale příliš neomalené. Copak si myslíš, že jsem? Ubohý placený průvodce po pařížských nočních radovánkách…? Ne, monsieur. Jsem snaživý mladý spisovatel, který má nesmírný zájem o moderní anglickou literaturu. A tys mě urazil – urazil.“

</section>

<section>

Za dva dni přišel od něho dlouhý, roztomilý dopis, psaný franštinou až drobet příliš francouzskou; ale stálo v něm, že se mu po mně stýská, že spoléhá na naše přátelství a že zůstaneme spolu ve styku.

Četl jsem jej stoje před (nezaplaceným) zrcadlem šatníku. Bylo časně zrána. Měl jsem na sobě modré kimono, vyšívané bílými ptáčky, a vlasy jsem měl dosud vlhké; ležely mi zplihlé a lesklé na čele.

„Podobizna madame Butterfly,“ řekl jsem si, „když se dověděla, že přijel ce cher[^10] Pinkerton.“

Jak se píše v knihách, měl jsem z toho mít veliké potěšení a radost. „… Přistoupil k oknu, rozhrnul záclony a pohlédl ven na pařížské stromy, které právě pučely a zelenaly se… Dicku! Dicku! Příteli Angličane!“

Já ne. Bylo mi jen trochu nanic. Po svém prvním výletu letadlem neměl jsem zrovna chuť znovu vzlétnout.

</section>

<section>

Přešlo to a teprve po mnoha měsících, až v zimě, Dick mi napsal, že se vrací na neurčitou dobu do Paříže. Abych mu laskavě najal pokoje. Přivede prý s sebou přítelkyni.

Bodejť bych nenajal. Hned se ratlík rozběhl. Přišlo mi to ostatně náramně vhod; v hotelu, kde jsem se stravoval, byl jsem totiž hodně dlužen, a dva Angličané, kteří budou na neurčitou dobu potřebovat pokoje, to byla znamenitá částka k dobru.

Když jsem stál s ředitelkou ve větším z obou pokojů a říkal: „Báječné,“ snad jsem byl trochu zvědav, jaká ta přítelkyně asi bude, ale jen docela malounko. Snad bude velmi nepřístupná, vpředu i vzadu zploštělá, nebo bude štíhlá, světlovlasá, oblečená v rezedových šatech, bude se jmenovat Daisy a bude vonět slaďounkou levandulí.

Jak vidíte, věren své zásadě neohlížet se, už jsem téměř na Dicka zapomněl. Ba i když jsem zkoušel pobroukávat si tu melodii o tom nešťastníkovi, nasazoval jsem ji drobet falešně.

</section>

<section>

Málem jsem se na nádraží ani neobjevil. Všechno jsem si předem zařídil, a dokonce jsem se na to vystrojil. Tentokrát jsem to chtěl totiž vzít u Dicka z jiného konce. Žádná důvěrná sdělení, žádné slzy na řasách. Děkuji, nechci!

„Co jste odjel z Paříže,“ říkal jsem, zatím co jsem si rovněž v nezaplaceném zrcadle nad krbem uvazoval stříbrně kropenatou vázanku, „měl jsem totiž veliký úspěch. Chystám dvě nové knihy a také jsem napsal román na pokračování ‚Zmýlené dveře‘, který má právě vyjít a vynese mi hromadu peněz. A což teprve má knížka básní,“ vykřikl jsem, popadl kartáč a přetáhl si jím sametový límec na indigově modrém novém zimníku, „má knížka ‚Zapomenuté deštníky‘, ta věru způsobila,“ zasmál jsem se a máchl kartáčem, „nesmírnou senzaci.“

Jakpak to nevěřit o člověku, který se ještě naposledy prohlíží od hlavy až k patám a navléká si hebké šedé rukavice. Připodobňuje se své úloze; splývá s ní.

Něco mě napadlo. Vytáhl jsem notýsek, a jak jsem se tak pozoroval, načmáral jsem si několik poznámek… Což je možno připodobnit se své úloze a nesplynout s ní? Anebo splynout s úlohou a nepřipodobnit se jí? Což není vypadat tolik co být? Anebo být tolik co vypadat? Ať už tak či onak, kdo si troufne říci, že tomu tak není…?

Tenkrát se mi to zdálo neobyčejně hluboké a docela nové. Při­znávám se však, že když jsem ten notýsek s úsměvem zastrkoval do kapsy, něco mi šeptalo: „Ty a literát? Vždyť vypadáš, jako bys právě zapsal sázku na dostihy!“ Ale já jsem neposlouchal. Vyšel jsem ven a zavřel za sebou dveře u bytu lehkým, rychlým trhnutím, abych neupozornil na svůj odchod domovnici, a se stejným úmyslem jsem sběhl rychle jako zajíc ze schodů.

</section>

<section>

Ale ouvej! Ta stará pavoučice! Předběhla mě. Nechala mě sběhnout po posledním pavoučím žebříčku a pak vyrazila. „Dovolte. Na chvilku, monsieur,“ zašeptala hnusně důvěrně. „Račte dál. Račte dál.“ A pokynula mi mokrou polévkovou sběračkou. Šel jsem ke dveřím, ale to jí ještě nestačilo. Až dovnitř, zavřít dveře – a potom teprve promluvila.

Když je člověk bez peněz, může jednat s domovnicí dvojím způ­sobem. Jeden způsob je – počínat si zpupně, rozkmotřit se s ní, naparovat se a nechtít s ní o ničem mluvit; druhý způsob je – být s ní zadobře, mazat jí med po tváři až k oběma cípům černého hadru, jímž má podvázány sanice, namlouvat jí, že jí zcela důvěřujete a spoléháte, že to vyřídí s výběrčím za plyn a že uchlácholí domácího.

Zkusil jsem způsob druhý. Ale oba způsoby jsou stejně odporné a marné. Jisté je, že ať člověk zkusí kterýkoliv, vždycky je to ten horší, ten neschůdný.

Tentokrát to byl domácí… Domácí v nápodobě domovnice, vy­hro­žující mi vyhazovem… Domovnice v nápodobě domovnice, krotící divokého býka… A ještě nápodoba rozlíceného domácího, jak se sápe na domovnici. Domovnicí jsem byl já. Ne, bylo to příliš hnusné. A přitom bublal na plynové plotně ten černý hrnec, až se všem nájemníkům v domě škvařilo srdce i játra.

„Ach!“ Vzkřikl jsem a pohlédl vyjeveně na hodiny nad krbem; pak jsem si uvědomil, že nejdou, a ťukl se do čela, jako by ten nápad neměl s tím nic společného.

„O půl desáté mám, madame, velmi důležitou schůzku s šéfredaktorem svého listu. Snad vám budu moci zítra poskytnout…“

Ven, ven. Šup do metra a hned jsem se vmáčkl do natřískaného kupé. Čím více je jich tam, tím lépe. Každý člověk je dalším nárazníkem mezi mnou a domovnicí. Překypoval jsem radostí.

„Ó, pardon, monsieur!“ řekla mi štíhlá, černě oděná kráska s buj­nými ňadry, s nichž jí visela velká kytka fialek. Když se vlak zakymácel, kytice mi vrazila rovnou do očí. „Ó, pardon, monsieur.“

Ale já jsem na ni pohlédl se šibalským úsměvem.

„Ze všeho nejraději mám, madame, květiny na balkoně.“

Ještě jsem to ani nedopověděl, a už jsem zahlédl chlapisko v kožiše, o něhož se má krasotinka opírala. Vystrčil hlavu přes její rameno a zbledl až po kořen nosu; nos, ten mu zezelenal jako sýr.

„Co jste to říkal mé paní?“

Zachránilo mě nádraží Saint Lazare. Ale uznáte, že i jakožto autorovi „Falešných mincí“, „Zmýlených dveří“, „Zapomenutých deštníků“ a dvou jiných připravovaných knih nebylo mi nijak zvlášť snadné vykračovat si vítězoslavně.

Nakonec, když mi v duši přesupělo bezpočtu vlaků a přihrnulo se ke mně bezpočtu Dicků Harmonů, přijel pravý vlak. Hlouček nás čekajících u zábradlí se posunul blíže, natáhl krk a jal se pokřikovat, jako bychom byli nějaká mnohohlavá saň a Paříž za námi pouhá past, kterou jsme nastražili na ta ospalá neviňátka.

Kráčejí do pasti, a ta je chňape a požírá. Ale kde je má kořist?

„Pane bože!“ Úsměv mi strnul na rtech, zdvižená ruka klesla. Zažil jsem strašlivý okamžik, kdy se mi zdálo, že ta žena z fotografie, Dickova matka, kráčí ke mně v Dickově svrchníku a klobouku. Samou námahou, aby se usmál – a viděli jste už, jakou námahu ho to stálo – zkřivily se mu rty zrovna tak jako jí a tak mířil ke mně: uštvaný, blouznivý, pyšný.

Co se stalo? Čím to, že se tak změnil? Mám mu o tom říci?

Čekal jsem na něho, až ke mně dojde, a jak jsem mu říkal: „Dobrý večer, Dicku! Jak se daří, kamaráde? Dobře?“ byl jsem si dobře vědom, že se po ratlíkovsku kolem něho vrtím, aby mi odpověděl.

„Dobře. Dobře,“ Mluvil udýchaně. „Máte ty pokoje?“

Pane na nebi, bodejť ne! Už jsem na to přišel. Světlo zazářilo na temné vodstvo a můj plavec neutonul. Samou radostí jsem div nemetal kozelce.

Je to arci nervozita. Jsou to rozpaky. Je to pověstná anglická těžkopádnost. To bude pro mne zábava! Div jsem ho nesevřel do ná­ručí.

„Ano, pokoje mám,“ vzkřikl jsem. „Ale kde je vaše paní?“

„Shání zavazadla,“ hlesl. „Už jde.“

Přece ne tahle holčička, která kráčí vedle starého nosiče, jako by on byl její chůva a právě ji vyňal z ošklivého kočárku, na němž teď veze kufry.

„A není to má paní,“ procedil náhle Dick.

V té chvíli ho zahlédla a zamávala mu rukávníčkem. Odtrhla se od chůvy, přiběhla k němu a rychle mu něco anglicky řekla; ale on jí odpověděl francouzsky: „No, dobrá. Já to zařídím.“

Ale než se pustil za nosičem, mávl neurčitě rukou ke mně a něco zamumlal. Představil nás. Podivně chlapecky, jak to dělávají Angličanky, podala mi ruku, stála toporně přede mnou s bradou vzhůru a i ona se mermomocí snažila potlačit to bláhové vzrušení, a zatím co mi mačkala ruku (jistěže nevěděla, že je to moje), říkala: „_Je ne parle pas français_.“

„Ono to nebude tak zlé,“ odpověděl jsem jí tak něžně a chlácholivě, jako bych byl zubním lékařem, který jí má vytrhnout první mléčný zoubek.

„Bodejť.“ Dick zabočil zpátky k nám. „Jářku, nemohli bychom sehnat drožku nebo taxi nebo vůbec něco? Přece tu nezůstaneme trčet na tom zatraceném nádraží celou noc? Co?“

Znělo to tak hrubě, že jsem se vzpamatoval až za chvíli; jistě si toho všiml, protože mě po starodávnu jednou rukou objal a řekl: „Odpusťte, kamaráde. Ale cesta byla hnusná, ohavná. Trvalo to věčnost, než jsme dojeli. Viď?“ To řekl jí. Ale ona mu neodpověděla. Sklopila hlavu a jala se hladit svůj šedivý rukávník; kráčela vedle nás a ustavičně si hladila rukávník.

„Copak jsem se mýlil?“ napadlo mě. „Je to u nich pouze horečná nedočkavost? Snad se jen, jak říkáme, nemohou dočkat postele? Vystáli cestou muka? Možná, že seděli v teple vedle sebe pod jedinou cestovní přikrývkou?“ a tak dále a tak dále, zatím co šofér přivazoval kufry. Když pak byl hotov –

„Poslyšte, Dicku, já se svezu domů metrem. Tu máte adresu hotelu. Všechno už je zařízeno. Jakmile vám to bude možné, zastavte se u mne.“

Myslil jsem na mou duši, že omdlí. Zbledl až po rty.

„Ale vždyť vy pojedete s námi,“ rozkřikl se. „Myslil jsem, že je to tak domluveno. Bodejť byste nejel. Přece nás neopustíte.“ Ne, po­drobil jsem se. Bylo mi to příliš nejapné, příliš anglické.

„Samozřejmě, samozřejmě. S radostí. Myslel jsem si jen, že snad…“

„Musíte jet s námi!“ řekl Dick ratlíkovi. A znovu se nemotorně otočil k ní.

„Nastup, Myško!“

Myška nastoupila do tmavé díry a beze slova hladila Myšku č. 2.

</section>

<section>

Natřásali jsme se a rachotili vpřed jako tři hrací kostky, jimiž si život usmyslil pohazovat.

Vybral jsem si schválně sklápěcí sedátko proti nim, protože jsem si za nic na světě nechtěl dát ujít ony mžikové pohledy na ně při projíždění bílých světelných kotoučů pouličních lamp.

Po každé bylo vidět Dicka schouleného v koutě, s vyhrnutým límcem a s rukama v kapsách, tmavý širák ho stínil, jako by patřil k němu – bylo to takřka křídlo, pod nímž se skrýval. Ona seděla strnule a její hezký obličejíček vypadal spíše jako obrázek než jako skutečná tvář – každý rys byl u ní tak výrazný a tak ostře se odrážel od husté tmy.

Myška byla totiž krásná. Byla nádherná, ale tak křehká a jemná, že kdykoliv jsem se na ni podíval, bylo mi, jako bych se díval po prvé. Po každé, když se objevila, způsobila člověku takové leknutí, jako když pije z tenkého nevinného šálku čaj a najednou na dně uvidí polomotýlí, položenské stvořeníčko, které se před ním uklání s rukama zasunutýma v rukávech.

Pokud jsem rozeznal, měla tmavé vlasy a modré nebo černé oči. Nejdůležitější na ní byly dlouhé řasy a nad nimi dvě nastíněná pírka.

Měla na sobě dlouhý tmavý plášť, jaký člověk vídává na staromódních obrázcích cestujících Angličanek. Tam, kde jí z něho vy­čnívaly ruce, byla šedá kožišina – a kožišinou měla zahalen též krk a kožišinou byl lemován i její přiléhavý klobouček.

„Důsledně provedená představa myšky,“ napadlo mě.

</section>

<section>

Ach, to vám bylo napínavé – napínavé. Jejich vzrušení na mne stále více a více doráželo a já jsem se do něho vrhal, ponořoval, stápěl se v něm, až jsem měl co dělat, abych je také tak potlačil jako oni.

Měl jsem vlastně chuť vyvádět jako šašek. Dát se do zpěvu a rozhazovat bujně rukama, ukazovat prstem z okna a vykřikovat: „Nyní jedeme, dámy a pánové, kolem jedné z oněch pamětihodností, jimiž notre Paris[^11] plným právem slyne,“ vyskakovat v jízdě z taxíku, přelézat střechu a druhými dvířky se zase sunout dovnitř; vyklánět se z okna a hledat hotel obráceným koncem rozbitého dalekohledu, který je zároveň břesknou trubkou.

Pozoroval jsem se, rozumíte, při tom všem, ba dokonce se mi podařilo potají sobě samému zatleskat, a to tak, že jsem zlehka sepjal ruce v rukavicích. Říkal jsem při tom Myšce: „To jste v Paříži po prvé?“

„Ano, ještě jsem tu nebyla.“

„Ach, tak toho uvidíte!“

Právě jsem se chystal zmínit se letmo o pamětihodnostech a muzeích, když jsme prudce zabrzdili.

</section>

<section>

Něco vám řeknu – je to velmi směšné – ale když jsem před nimi otevřel dveře a šel za nimi po schodech do kanceláře, měl jsem trochu pocit, že je ten hotel můj.

V kanceláři stála na okenní římse váza s květinami; šel jsem do­konce tak daleko, že jsem v ní několik poupat přerovnal a pak jsem ustoupil a pozoroval, jak to působí. Ředitelka hotelu je zatím vítala. Když se pak obrátila ke mně, podala mi klíče (garçon totiž vlekl nahoru kufry) a řekla: „Monsieur Duquette vám ukáže vaše pokoje“ – měl jsem chuť poklepat klíčem Dickovi na ramena a říci mu důvěrně: „Jářku, kamaráde, jakožto starému známému poskytnu vám milerád menší slevu…“

Lezli jsme stále výš a výš. Stále dokola a dokola. Chvílemi jsme šli kolem páru bot (pročpak člověk nikdy nevidí přede dveřmi pěkný pár bot?). Stále výš a výš.

„Pokoje jsou, bohužel, trochu vysoko,“ zabručel jsem nejapně. „Ale vybral jsem je tak schválně…“

Bylo jim to zřejmě jedno, proč jsem je takhle vybral, a tak jsem už dále nemluvil. Přijímali všechno jako samozřejmé. Nenadáli se, že bude něco jinačí. Patřilo to k tomu, co právě prožívali – tak jsem si to sám u sebe rozbíral.

„Konečně jsme tady.“ Běhal jsem z jednoho konce chodby na druhý, rozsvěcoval a vysvětloval.

„Tenhle pokoj, Dicku, jsem si představoval, že bude váš. Druhý je větší a má přístěnek s oblékárnou.“

„Majetnickým“ zrakem jsem obhlédl čisté ručníky a pokrývky a ložní prádlo, vyšívané červenou bavlnkou. Pokoje se mi zdály docela hezké, šikmé, plné rohů, docela takové, na jaké je připraven ten, kdo ještě nebyl v Paříži.

Dick mrštil kloboukem na postel.

„Neměl bych tomu mládenci pomoci s kufry?“ zeptal se – nikoho.

„Ano, to bys měl,“ odpověděla Myška. „Jsou hrozně těžké.“

Obrátila se ke mně s prvním zábleskem úsměvu: „To víte, knihy.“ Než vyrazil ze dveří, vrhl po ní, ach, takový divný pohled. Nejenže garçonovi pomáhal, strhl mu asi kufr se zad, neboť s jedním přivrávoral, praštil jím a pak ještě přinesl druhý.

„To je tvůj, Dicku,“ řekla mu.

„No, snad dovolíš, aby tu zatím stál, ne?“ otázal se všecek udýchán a popadal těžce dech (ten kufr byl asi příšerně těžký). Vytáhl hrst peněz. „Snad bych měl tomu mládenci zaplatit.“

Garçon, který stál vedle něho, si to podle všeho také myslil.

„Budete si ještě něco přát, monsieur?“

„Ne, ne,“ řekl nevrle Dick.

Ale tu se ozvala Myška. Aniž pohlédla na Dicka, řekla rozvážně s anglicky úsečnou výslovností: „Ano, chtěla bych čaj. Čaj pro tři.“

A náhle zdvihla rukávník, jako by v něm měla ruce spoutány, a tím posunkem naznačovala bledému, zpocenému garçonovi, že už nemá sil, a těmi slovy: „Čaj. Ihned!“ že k němu volá o záchranu.

</section>

<section>

Zdálo se mi, že to přímo úžasně zapadá do celkového obrazu; byl to právě ten posunek a ten výkřik, jaký (třebaže jsem si jej dříve ani nedovedl představit) se nejspíš vydere z úst Angličanky v největší tísni. Byl jsem téměř v pokušení zdvihnout ruku a bránit se.

„Ne! Ne! Už dost! Na tom zůstaňme. Na tom slůvku – čaj. Nasytili jste už i nejchamtivějšího abonenta tak, že by pukl, kdyby měl spol­k­­nout ještě jedno slovo.“

I Dick se nad tím vzpamatoval. Jako člověk, který byl dlouho v bezvědomí, obrátil se zvolna k Myšce a zvolna na ni upřel uštvaný, vpadlý zrak a zašeptal stínem svého nyvého hlasu: „Ano. To je dobrý nápad.“ Potom dodal: „Jsi asi unavena, Myško. Posaď se.“

Posadila se do křesla, jehož opěradla byla vroubena krajkovým třepením; Dick se opřel o postel a já jsem se uvelebil na židli s rovným lenochem, přehodil nohy přes sebe a oprášil si s kolen pomyslný prach. (Pařížská nenucenost.)

Na chviličku se odmlčeli. Potom Dick řekl: „Sundej si, prosím, Myško, plášť.“

„Děkuji, nechci. Ještě ne.“

Řeknou také mně? Anebo mám zdvihnout ruku a ozvat se dětským hláskem: „Teď máte říci mně.“

Ne, neozvu se. Neřekli mi.

Z odmlčení bylo ticho. Opravdové ticho.

„… Pojď sem, ty můj pařížský ratlíku. Bav ty smutné Angličany. Není divu, že ten národ má tak rád psy.“

Ale koneckonců – načpak? Přece to není můj „job“, jak říkají. A přece jsem hbitě přihopkoval k Myšce.

„Škoda, že jste nepřijeli ve dne. Z obou oken je rozkošný pohled. Hotel je totiž na rohu a každé okno je obráceno do nesmírně dlouhé, rovné ulice.“

„Tak,“ řekla.

„Na první pohled v tom ovšem není nic rozkošného,“ zasmál jsem se. „Ale je tam takový ruch – jezdí tam tolik směšných kluků na kole a lidé se vyklánějí z oken a – no, však ráno sami uvidíte… velmi zábavné. Velmi rušné.“

„Ach tak,“ řekla.

Kdyby nebyl v tu chvíli přišel bledý, zpocený garçon, který nesl vysoko na jedné ruce tác s čajem, jako by byly ty šálky dělové koule a on filmovým vzpěračem…

Snesl tác šťastně na kulatý stolek.

„Přistrčte mi stolek sem,“ řekla Myška. Číšník jako by byl jediný člověk, s nímž se jí chtělo mluvit. Vyňala ruce z rukávníku, stáhla si rukavice a vyhrnula staromódní závoj.

„Chcete čaj s mlékem a cukrem?“

„Děkuji, bez mléka a bez cukru.“

Šel jsem si pro něj jako hodný panáček. Nalila druhý šálek.

„Ten je Dickův.“

Věrný ratlík mu jej zanesl a položil takřka k nohám.

„Děkuji pěkně,“ řekl Dick.

Potom jsem se vrátil na svou židli a ona se zabořila do svého křesla.

Ale Dick byl už zase bůhvíkde. Koukal chvíli vyjeveně na šálek, pak se rozhlédl, položil jej na noční stolek, popadl klobouk a v běhu vykoktal: „Teď si vzpomínám, hodil byste mi laskavě dopis na poštu? Chtěl bych, aby šel ještě v noci. Musím jej poslat. Je velmi nutný…“ Cítil na sobě její oči a vyhrkl: „Je to mé matce.“ A ke mně dodal: „Nebude mi to dlouho trvat. Mám všechno, co potřebuji. Ale musí jít ještě v noci. Budete tak laskav? Bude… bude to pouhá chvilka.“

„Toť se ví, že vám jej dám na poštu. S radostí.“

„Nechceš si napřed vypít čaj?“ nadhodila jemně Myška.

… Čaj? Čaj? No ovšem. Čaj… Šálek čaje na nočním stolku… V svém překotném snu uštědřil malé hostitelce převeselý, přepůvabný úsměv.

„Děkuji, nechci, zatím ne.“

Znovu projevil naději, že mě to snad nebude obtěžovat, a pak vyšel z pokoje, zavřel za sebou dveře a slyšeli jsme ho, jak jde přes chodbu.

</section>

<section>

Odnesl jsem svůj šálek tak spěšně na stolek, že jsem si spálil prsty. Když jsem tam stál, řekl jsem: „Odpusťte, že jsem tak všetečný… že jsem tak upřímný. Ale Dick se to ani nesnažil zakrýt. Něco se stalo. Mohl bych vám nějak pomoci?“

(Tlumená hudba. Myška vstane, prochází se chvíli po scéně, potom se vrátí k svému křeslu a nalije svému příteli, ach, takový vrchovatý, vřelý šálek čaje, že se mu zalévají oči slzami, když jej srká – a vypije ho až po hořkou usazeninu…)

Než odpověděla, měl jsem na to všechno pokdy. Nejprve se podívala do konvice, nalila do ní horké vody a zamíchala ji lžicí.

„Ano, něco se stalo. Ne, děkuji, nemůžete, bohužel, nijak pomoci.“ Opět se mi dostalo onoho záblesku úsměvu. „Je mi tuze líto. Vám je to asi protivné.“

Bodejť protivné! Ach, pročpak jí jen nemohu říci, že jsem se už dlouhé měsíce tak nepobavil?

„Ale vy trpíte,“ prohodil jsem šetrně, jako bych právě to nemohl snést.

Nepopřela to. Přikývla a kousla se do spodního rtu, a jak se mi zdálo, zatřásla se jí brada.

„A nemohu vám být opravdu nijak nápomocen?“ řekl jsem ještě šetrněji.

Zavrtěla hlavou, odstrčila stolek a vyskočila.

„Ach, to přejde,“ vydechla, přistoupila k toaletnímu stolku a zůstala stát obrácena zády ke mně. „To přejde. Takhle to nemůže zůstat.“

„Toť se ví, že ne.“ Dal jsem jí za pravdu a přemýšlel jsem, bude-li to vypadat bezcitně, když si zapálím cigaretu; dostal jsem chuť na kouření.

Zahlédla nějak, že si sahám do náprsní kapsy, povytahuji tašku na cigarety a zase ji zasunuji, neboť vzápětí řekla: „Sirky… jsou… na svícnu. Všimla jsem si jich.“

Z jejího hlasu jsem vyposlouchal, že pláče.

</section>

<section>

„Srdečné díky. Ano. Ano. Už jsem je našel.“ Zapálil jsem si cigaretu a procházel jsem se a pokuřoval.

Bylo tak ticho, že snad mohly být dvě hodiny v noci. Bylo tak ticho, že bylo slyšet vrzání a praskot prken jako v nějakém venkovském domě. Vykouřil jsem celou cigaretu a nedopalek zamáčkl na svém tácku a teprve potom se Myška otočila a přistoupila ke stolku.

„Netrvá to Dickovi nějak dlouho?“

„Jste velmi utrmácena. Myslím, že byste už chtěla jít spát,“ řekl jsem vlídně. (A na mne se, prosím, neohlížejte, dodal jsem v duchu.)

„Netrvá to nějak moc dlouho?“ vedla svou.

Pokrčil jsem rameny. „Trochu ano.“

A tu jsem spatřil, že na mne podivně hledí. Napínala sluch.

„Je to už věčnost, co je pryč,“ řekla a lehkými krůčky pokročila ke dveřím, otevřela je a šla přes chodbu do jeho pokoje.

Čekal jsem. Nyní jsem zase já napínal sluch. Nechtěl jsem pře­slechnout ani slovo. Dveře nechala otevřeny. Přešel jsem potichounku pokoj a hleděl za ní. Dickovy dveře byly také otevřeny. Jenže nebylo co přeslechnout.

Řeknu vám, že jsem si bláznivě představoval, jak se v tom tichém pokoji líbají, jak si dávají dlouhý, nerušený polibek. Onen polibek, který nejen ukládá zármutek ke spaní, ale ještě jej hýčká, zahřívá, balí do podušek a pevně zavinuje, až usne. Ach, to je dobrota!

Konečně bylo po tom. Slyšel jsem, jak se někdo pohnul a po špič­kách odchází.

Byla to Myška. Vracela se. Tápala zpátky do pokoje a nesla mi dopis. Nebyl však v obálce; byl to pouhý list a držela jej za růžek, jako by byl dosud vlhký.

Hlavu měla sklopenu – nadobro zabořenu do kožišinového límce, takže jsem nic netušil – až upustila dopis a sama se téměř zhroutila na zem u postele. Opřela se tváří o ni a rozpřáhla ruce, jako by jí zmizela poslední chatrná opora a nyní se dala volně unášet na širé moře.

Tu máš, blesklo mi hlavou: Dick se zastřelil. A hned se mi vyrojily v hlavě další představy, ženu se za ním do pokoje, vidím mrtvolu, hlava neporušena, modrá dírka nad spánkem, pobouření v hotelu, přípravy na pohřeb, cesta na hřbitov, krytý kočár, nový žaket…

Shýbl jsem se a zdvihl dopis a věřili byste – mám v sobě tak vštípen pařížský smysl pro comme il faut – že než jsem si jej přečetl, zamumlal jsem „pardon“.

</section>

<section>

> _„Myško, Myšičko má,_

> _nic naplat. Není to možné. Nedokáži to. Ach, jak Tě miluji. Opravdu Tě, Myško, miluji, ale přece jí nemohu ublížit. Celý život jí ubližovali. Netroufám si zkrátka zasadit jí poslední ránu. Víš, ona je sice silnější než my oba, ale přitom je tak citlivá a hrdá. To by ji zabilo – zabilo, Myško. Ach bože, přece nezabiji svou matku! Ani pro Tebe ne. Ani pro nás. Chápeš to přece._

> _Dokud jsme spolu mluvili a dělali plány, zdálo se to tak možné, ale jakmile se vlak rozjel, bylo po všem. Cítil jsem, jak mě k sobě táhne – jak mě volá. Ještě teď při psaní ji slyším. Je sama a o ničem neví. Člověk by musil být ďábel, aby jí to řekl, a já nejsem ďábel, Myško. Nesmí se to dovědět. Ach, Myško, nedáváš mi v hloubi, v hloubi srdce za pravdu? Je to tak nevýslovně hrozné, že ani nevím, zdali se mi chce odejít, nebo ne. Chce se mi opravdu? Nebo mě jen matka táhne k sobě? Nevím. Mám tak utýranou hlavu. Myško, Myško – co si počneš? Ale ani na to nemohu pomyslit. Netroufám si. Zhroutil bych se. A já se nesmím zhroutit. Zbývá mi jen tohle – říci Ti to a pak odejít. Byla by ses polekala. Nesmíš se polekat. Nepolekáš se – viď. Nesnesu – ale už dost. Nepiš mi. Neměl bych odvahu odpovídat na Tvé dopisy a při pohledu na Tvůj pavoučí rukopis –_

> _Odpusť mi. Nemiluj mě už. Ano. Miluj mě. Miluj mě._

> _Dick“_

Co tomu říkáte? To byl přece vzácný úlovek. Do radosti nad tím, že se nezastřelil, mísil se u mne úžasný pocit pýchy. Vždyť jsem roven – a více než roven tomu svému Angličanovi, jemuž je všechno „podivné a zajímavé“.

Plakala tak zvláštně. Oči měla zavřeny a tvář zcela klidnou, jenom víčka se jí chvěla. Slzy se jí řinuly po tváři a nechala je stékat.

Ale když ucítila, že na ni hledím, rozevřela oči a uviděla, že držím dopis.

„Četl jste ho?“

Mluvila klidným hlasem, ale to už nebyl její hlas. Člověk by si mohl klidně myslit, že vychází z maličké studené škeble, vyplavené slanou vodou z moře daleko na souš…

Přikývl jsem, toť se ví, všecek zdrcen, a položil dopis.

„To je neuvěřitelné! Neuvěřitelné!“ zašeptal jsem.

Po těchto slovech vstala ze země, šla k umyvadlu, namočila kapesník do džbánu, navlhčila si oči a řekla: „Ba ne. Vůbec to není neuvěřitelné.“ Tisknouc si stále vlhký svinutý kapesník na oči, vrátila se ke mně, k svému křeslu s krajkovým třepením a zabořila se do něho.

„Vždyť jsem to dávno věděla,“ ozval se studený slaný hlásek. „Od té chvíle, co jsme vyjeli. Cítila jsem to v celém těle, ale stále jsem ještě doufala,“ – tu sundala kapesník a věnovala mi poslední záblesk úsměvu – „jak už tak člověk někdy hloupě doufá, vždyť to znáte.“

„Jak už tak člověk někdy doufá.“

Mlčení.

„Ale co si počnete? Vrátíte se? Vyhledáte ho?“

Po těch slovech se vzpřímila a upřeně na mne pohlédla.

„Prazvláštní nápad!“ řekla ještě chladněji než dříve. „Ani ve snu mě to nenapadne. A vrátit se – to je vyloučeno. Nemohu se už vrátit.“

„Ale…“

„Není to možné. Už proto ne, že všichni moji známí si myslí, že jsem se vdala.“

Napřáhl jsem ruku – „Ach, má přítelkyně ubohá.“

Ale ona ucouvla. (Nesprávný krok.)

Jedna otázka mi ustavičně vězela v hlavě. Protivila se mi.

„Máte u sebe peníze?“

„Ano, mám dvacet liber – tady.“ Položila si ruku na ňadra. Uklonil jsem se. Bylo to mnohem více, než jsem se nadál.

„A co máte v úmyslu?“

Ano, já vím. Byla to nejnemotornější, nejpitomější otázka, jakou jsem jí mohl dát. Byla tak krotká a důvěřivá a aspoň v duchu jsem směl v jedné ruce držet její třesoucí se tělíčko a druhou ji hladit po hlavě zakryté kožešinou – a teď jsem ji odhodil. Ach, byl bych si sám nakopal.

Povstala. „Nemám nic v úmyslu. Ale – je už hodně pozdě. Už musíte jít, buďte tak laskav.“

Jak ji mám získat zpátky? Chtěl jsem ji získat zpátky. Přísahám, že jsem tenkrát nehrál komedii.

„Uvědomte si, prosím, že jsem vaším přítelem,“ vykřikl jsem. „Dovolíte, abych zítra časně zrána přišel? Dovolíte, abych o vás trochu pečoval – abych se o vás trochu staral? Naložíte se mnou, jak vám bude libo?“

Podařilo se mi to. Vylezla ze své skrýše… bojácná… ale přece jen vylezla.

„Ano, jste velmi laskav. Ano, přijďte, prosím, zítra. Budu tomu ráda. Obtíž je totiž v tom, že –“ znovu jsem stiskl její chlapeckou dlaň – „_je ne parle pas français_.“

Až když jsem došel do poloviny bulváru, dolehlo to na mne plnou silou.

Vždyť oni trpí… oba dva… opravdu trpí. Viděl jsem dva lidi trpět tak, jak to snad už nikdy neuvidím.

</section>

<section>

To víte, čeho se ještě můžete nadít. Tušíte to už dobře předem, co chci napsat. Vždyť bych to jinak ani nebyl já.

Nikdy jsem tam už nešel.

Ano, jsem tam dosud dlužen notnou částku za snídaně a večeře, ale to sem vlastně nepatří. Je sprosté mluvit jedním dechem o tom a o skutečnosti, že jsem se už s Myškou nikdy nesetkal.

Ovšemže jsem na to pomýšlel. Vydal jsem se na cestu – došel až ke dveřím – napsal a zas roztrhal dopisy – to všechno. Ale k rozhodnému kroku jsem se nemohl a nemohl odhodlat.

Ani teď ještě pořádně nevím proč. Věděl jsem ovšem, že to nebude k ničemu. To byl hodně pádný důvod.

Ale snad byste si myslili, že přece jen, hrubě řečeno, zvědavost nemohla od toho odvrátit můj ratlíkovský čumák.

_Je ne parle pas français_. To byl pro mne její labutí zpěv.

Ale jak mě odvádí od mých zásad. Sami jste to viděli, ale mohl bych vám uvést ještě bezpočtu příkladů.

… Když tak po večerech sedám někde v ponuré kavárně a automatický klavír spustí „myší melodii“ (takových melodií, které mi ji vyvolávají, je na tucty), táhnou mi před očima takovéto sny…

Domek na pokraji moře, někde daleko, daleko. Venku děvče v sukni skoro takové, jaké nosí indiánky, volá na světlovlasého, bosého chlapce, který běží od břehu.

„Co jsi chytil?“

„Rybu.“ Usměji se a dám jí ji.

… Totéž děvče, týž chlapec, jiné šaty – sedí u otevřeného okna, jedí ovoce, naklánějí se ven a smějí se.

„Lesní jahody patří všechny tobě, Myško. Já se ani jedné nedotknu.“

… Vlhká noc. Jdou spolu pod deštníkem domů.

U dveří se zastaví a přitisknou k sobě vlhké líce.

</section>

<section>

A tak dále a tak dále, až přijde k mému stolu nějaký chlípný seladon, posadí se proti mně a začne se pitvořit a breptat. Až pak sám sebe uslyším, jak říkám: „Ale já mám pro vás děvušku, mon vieux. Takovou malinkou… takovou drobounkou.“ Políbím si špičky prstů, položím si je na srdce. „Dávám vám čestné slovo jako gentleman a jako snaživý mladý spisovatel, který má nesmírný zájem o moderní anglickou literaturu.“

Už musím jít. Už musím jít. Sundávám si zimník a klobouk. Ma­dame mě už zná. „Ještě jste nevečeřel?“ usměje se.

„Ne. Ještě ne, madame.“

* * *

[^4]: Neumím francouzsky. (Fr.) _Pozn. překl._

[^5]: Jděme dál. (Fr.) _Pozn. překl._

[^6]: Hodné dítě. (Fr.) _Pozn. překl._

[^7]: Milý brachu. (Fr.) _Pozn. překl._

[^8]: Vybraný, nóbl. (Fr.) _Pozn. překl._

[^9]: Ostatně. (Fr.) _Pozn. překl._

[^10]: Ten milý. (Fr.) _Pozn. překl._

[^11]: Naše Paříž. (Fr.) _Pozn. překl._

</section>
