---
title: Psychologie
contentType: prose
---

<section>

Když otevřela a uviděla ho stát za dveřmi, potěšilo ji to jako nikdy, a když šel za ní do ateliéru, i on měl zřejmě radost, velkou radost z toho, že přišel.

„Máte práci?“

„Ne. Právě jsem se chystala posvačit.“

„A nečekáte někoho?“

„Vůbec nikoho.“

„Ach, to je dobře.“

Odložil pozvolna, váhavě plášť i klobouk, jako by měl času na­zbyt nebo jako by se s nimi navždy loučil, potom přistoupil ke krbu a napřáhl ruce k hbitému mihotavému plameni.

Chvilku oba mlčky postáli v tom mihotavém světle. Usměvavými rty jako by stále ještě okoušeli toho milého překvapení nad tím, že se zas shledali. V duchu si potají šeptali:

„Načpak mluvit? Což tohle nestačí?“

„Více než stačí. Až do této chvíle jsem si neuvědomila…“

„Jak je milé být u vás…“

„Takhle…“

„To více než stačí.“

Nejednou se však otočil a pohlédl na ni. Hned odstoupila.

„Nechcete si zapálit? Přistavím kotlík. Toužíte už moc po čaji?“

„Ne. Netoužím.“

„To já zas ano.“

„Cožpak vy.“ Načechral si arménský polštář a praštil sebou na lehátko. „Vy jste úplná Číňanka.“

„Ano, to jsem,“ zasmála se. „Toužím po čaji tak jako chlapi po víně.“

Rozsvítila pod rozložitým oranžovým stínítkem lampu, zatáhla záclony a přistrčila blíž čajový stolek. V kotlíku švitořili dva ptáci; oheň plápolal. Posadil se a objal si kolena. Je tak rozkošné – to svačení – ona mívá vždycky nějaké lahůdky – pikantní chlebíčky, mandlové tyčinky a tmavý sytý dort s rumovou příchutí – ale je to přece jen zdržování. Už aby bylo raději po tom, stolek zase odstrčen a židle přišoupnuty až ke světlu a už aby nastala ta chvíle, kdy vytáhne dýmku, nacpe si ji, přimáčkne v ní tabák a řekne: „Přemýšlel jsem o tom, co jste mi posledně říkala, a zdá se mi, že…“

Ano, na to čekal a ona též. Ano, zatím co nad lihovým vařičem nahřívala a sušila čajovou konvici, viděla v duchu ty jiné dvě osoby, jeho, jak si hoví opřen o polštáře, a sebe, jak je schoulená en escargot[^15] na perleťově modré lenošce. Viděla ten obrázek tak jasně a podrobně před sebou, jako by byl namalován na modrém víčku konvice. A přece nechvátala. Měla chuť křiknout: „Dopřejte mi času!“ Musí se nejprve uklidnit. Potřebuje se nejprve oprostit ode všech těch známých věcí, s nimiž je tak sžita. Všechny ty pestré tretky patří k ní – jsou její drobotinou – a vědí to a jsou náramně náročné a neodbytné. Ale teď pryč s nimi! Musí je odstrčit, odkopnout – poslat je jako děti po šerých schodech nahoru, uložit na kutě a poručit jim: „Spěte – a hned – už ani muk!“

Nejnapínavější na jejich přátelství je to, jak se sobě navzájem podrobují. Jejich duše jsou si navzájem volně přístupny jako dvě města ležící na širé planině. Ne, že by on do jejího vjížděl jako dobyvatel, který je po zuby ozbrojen, a neviděl nic než veselé mávání hedvábných šátků, a ona také do jeho města nevstupuje jako královna, která kráčí po lístcích růží. Jsou pilnými a snaživými badateli, kterým jde o to, pochopit to, co spatřili, a prozkoumat to, co je před nimi skryto – využít té neobyčejně šťastné příležitosti, která jemu umožňuje říkat jí pouhou pravdu a jí zase hovořit před ním zcela upřímně.

Nejlepší na tom je, že jsou oba už tak staří, že se mohou dosyta kochat svým dobrodružstvím, a to beze všech hloupých citových komplikací. Vášeň by jim všechno pokazila, to sami uznávají. Tohleto mají už ostatně oba dávno za sebou – jemu je jedenatřicet, jí třicet – prožili už své zkušenosti, a to velmi bohaté a rozmanité, ale teď je na čase sklízet úrodu – sklízet úrodu. Což nebudou jeho romány vskutku velké romány? A což její hry? Kdo jiný má tak vytříbený smysl pro pravou anglickou komedii…?

Rozkrájela pečlivě dort na tlusté klínky. Vzal si jeden kousek.

„Uvědomte si, jak je dobrý,“ žadonila. „Jezte jej s fantazií. Půjde-li to, otočte oči dovnitř a ochutnejte jej dechem. To není jen lecjaký zákusek – o takovémhle dortu by se mohlo mluvit v Genesi… I řekl Bůh: ‚Budiž dort. A učiněn jest dort. A viděl Bůh, že to bylo dobré!‘“

„Nemusíte se mne doprošovat,“ řekl. „Věru, že ne. Divná věc, ale u vás si vždycky všimnu, co jím, a jinde ne. To je nejspíš tím, že člověk žije už tak dlouho sám a při jídle vždycky čte… jsem už tak zvyklý vidět v jídle prostě jen jídlo… něco tam v určitou dobu je… co se musí požít… aby už bylo… zas někde jinde.“ Zasmál se. „Jste tím pohoršena? Co?“

„Až do hloubi duše,“ řekla.

„Ale hleďte –“ odstrčil šálek a kvapně se rozhovořil. „Já zkrátka vůbec nežiji pro vnějšek. Nevím ani zbla, jak se co jmenuje – třeba stromy a podobně – a nikdy si nevšimnu bytu nebo nábytku nebo vzezření lidí. Jeden pokoj je mi jako druhý – sedí se tam a čte nebo mluví – až na,“ tu se zarazil a tak nějak prostoduše usmál a řekl: „až na váš ateliér.“ Rozhlédl se a pak se podíval na ni a samým úžasem a radostí se zasmál. Jako když člověk ve vlaku procitne a zjistí, že už je na místě.

„A ještě jiná divná věc. Když zavřu oči, vidím tento pokoj až do nejmenších podrobností – do nejmenších podrobností… Teprve teď mě to napadá – dosud jsem si to zřetelně neuvědomil. Když tu nejsem, často se sem v duchu vracím – procházím se mezi vašimi červenými židlemi, hledím upřeně na mísu s ovocem na tom černém stole – a jen tak zlehounka se dotýkám té nádherné hlavy spícího chlapce.“

Při řeči se na tu hlavu zadíval. Stála na rohu římsy nad krbem; byla nachýlena, rty pootevřeny, jako by ten chlapec ve spaní poslouchal líbeznou melodii…

„Mám toho chlapce rád,“ zašeptal. Potom se oba odmlčeli.

Vloudilo se mezi ně nové ticho. Docela jinačí než ona blahodárná zámlka po uvítání, která jako by říkala: „Tak už jsme zase spolu a budeme rovnou pokračovat, kde jsme posledně přestali.“ Ono ticho nepřekračovalo nikdy okruh teplého, příjemného žáru a světla. Kolikrát už do něho něco hodili jen tak, aby mohli pozorovat, jak se vlnky lámou o lehce dostupné břehy. Ale tentokrát zapadla do té nepovědomé tůně hlava spícího chlapce – a vlnky se šířily dále a dále – nekonečně daleko – do čiré, pableskující tmy.

Oba to ticho naráz přerušili. „Musím rozdělat oheň,“ řekla, a on: „Pokoušel jsem se o novou…“ Oba se zachránili. Rozdělala oheň a odsunula stůl, potom přišoupli modrou lenošku: ona se do ní schoulila a on se uvelebil mezi polštáři. Honem! Honem! Nesmějí už dopustit, aby na to došlo.

„Četla jsem tu knihu, kterou jste mi tu posledně nechal.“

„No, a co si o ní myslíte?“

Už byli v tom a všechno šlo jako obyčejně. Ale opravdu? Ne­odpovídali si drobet příliš rychle a pohotově, nenavazovali až příliš obratně na to, co druhý řekl? Nebyla to vlastně jen úžasně povedená imitace jiných jejich setkání? Srdce mu tlouklo; jí zase planuly líce a nejhloupější bylo, že nemohla přijít na to, kde vlastně jsou a co se s nimi vlastně děje. Neměla už kdy ohlédnout se zpátky. A zrovna když už byla tak daleko, znovu je to potkalo. Tápali, potáceli se, klesli vyčerpáni, umlkli. Znovu si uvědomili tu nekonečnou, záhadnou tmu. Už zase se tam octli – dva lovci nachýlení nad ohněm, kteří náhle uslyší za sebou z džungle poryv větru a záhadný ryčný řev…

Zdvihla hlavu. „Prší,“ zašeptala. Promluvila stejným hlasem, jako když on řekl: „Mám toho chlapce rád.“

Nuže, pročpak tomu nepodlehnou – proč nepovolí – a nepočkají, co bude dále? Kdepak! Třebaže byli rozkolísaní a zmatení, přece si jen dobře uvědomovali, že je jejich vzácné přátelství v nebezpečí. Ono jediné upadne do záhuby – ne oni – a do toho neměli nejmenší chuti.

Povstal, vyklepal dýmku, hrábl si do vlasů a řekl: „Onehdy jsem hodně přemýšlel o tom, bude-li budoucí román románem psychologickým, či ne. Jste si tím tak jista, že psychologie jako taková má vůbec něco společného s literaturou?“

„Máte snad dojem, že by bylo možné, že ty záhadné mátohy – totiž nynější mladí spisovatelé – zaberou půdu psychoanalytikovi?“

„Ano, zajisté. Nynější generace je, myslím, tak chytrá, že ví o své chorobě a uvědomuje si, že se z ní vyléčí jen tehdy, když probere její příznaky – podrobně je probádá – vysleduje – a pokusí se proniknout až na kořen zla.“

„Ach jé,“ zakvílela. „To je příšerně ponurá čáka!“

„Vůbec ne,“ řekl. „Hleďte…“ Hovor pokračoval. Zdálo se jim, že už opravdu zvítězili. Když mu odpovídala, otočila se v lenošce a pohlédla naň. Svým úsměvem mu říkala: „Máme vyhráno.“ A on jí svým sebevědomým úsměvem odpovídal: „Na celé čáře.“

Ale ten úsměv je zahubil. Trval příliš dlouho, proměnil se v grimasu. Viděli se v duchu jako dvě rozjívené loutky, které spolu hopsají do nicoty.

„O čem jsme to mluvili?“ přemýšlel. Byl tak rozmrzelý, že div ne­zasténal.

„Jaké šaškovství jsme to tropili?“ napadlo ji. A viděla ho v duchu, jak pracně – ach, tak pracně – reje záhony a ona za ním pobíhá, tu zasadí strom, tu zase keřík květin a do rybníčku dá hrst třpytných rybiček. Tentokrát umlkli, protože nadobro strnuli hrůzou.

Hodiny šestkrát vesele cinkly a oheň slabounce zaplápolal. Jací jsou to hlupáci – tupí, nemotorní, obstarožní – a duši mají přímo vytapetovanou.

A tu je to mlčení očarovalo jako velebná hudba. Jí působilo muka – muka snášet je, a jemu zase bylo, že zhyne – zhyne, když je někdo přeruší… A přece je toužil přerušit. Nikoliv řečí. Rozhodně ne tím jejich bláznivým sprostým tlachem. Našli si novou mluvu a tou novou mluvou měl chuť jí zašeptat: „Máte také ten pocit? Chápete to vůbec?“ Zatím se však k své hrůze uslyšel, jak říká: „Už musím pryč, v šest mám schůzku s Brandem.“

Jaký ďas mu napískal, aby řekl to, a ne to druhé? Vyskočila – přímo vyskočila z lenošky a on ji zaslechl, jak křičí: „Tak to už musíte uhánět. On je tak dochvilný. Pročpak jste mi to neřekl dříve?“

„Ublížil jste mi; ublížil jste mi! Prohráli jsme!“ říkala mu v duchu, když mu s veselým úsměvem podávala klobouk a hůl. Nepustila ho k slovu, ale rozběhla se po chodbě a otevřela mu velké domovní dveře.

Cožpak se takhle rozejdou? Je to možné? On stál na schodech a ona zrovna na krajíčku předsíně a držela dveře. Už nepršelo.

„Ublížil jste mi – ublížil,“ říkalo její srdce. „Pročpak už nejdete? Ne, neodcházejte! Zůstaňte! Ne – jděte.“ Vyhlédla do noci.

Viděla krásně svažité schody, tmavou zahradu, vroubenou třpytivým břečťanem, a za silnicí velikánské holé vrby a nad nimi širou oblohu, zářící hvězdami. On arci nevidí nic. Je nad to povznesen. On – se svým báječným „duchovním“ zřením!

Má pravdu. On nevidí vůbec nic. Jaká žalost! Dal si to ujít. Teď už je na všechno pozdě. Opravdu? Ano, už je pozdě. Do zahrady studeně zafičel ošklivý vítr. Zatracený život! Zaslechl ji, jak volá „au revoir“, a pak bouchly dveře.

Když přiběhla zpátky do ateliéru, vyváděla jako divá. Pobíhala, lomila rukama a naříkala: „Ach! Ach! Ten pitomec! Ten blbec! Ten pitomec!“ Potom sebou praštila na lehátko a na nic nemyslela – jen ležela a zuřila. Už je po tom veta. Po čem? No tak – po něčem. A už se s ním nikdy nesejde – nikdy. Když v té černé propasti prodlela dlouhou, dlouhou dobu (nebo snad jen deset minut), rozklinkal se prudce zvonek. No ovšem, to on zvoní. A ona si toho ovšem neměla vůbec všímat a nechat ho zvonit a zvonit. Vylítla podívat se.

Na prahu stála stará panna, dojemná ženská, která ji (bůhví proč) přímo zbožňovala. Měla ve zvyku, že se u ní z čista jasna objevila, zazvonila, a když jí otevřela, řekla: „Má drahá, zažeňte mě!“ Nikdy ji nezahnala. Obyčejně ji pozvala dále a dopřála jí, aby se všemu obdivovala, a přemilostivě od ní přijala kytičku drobet umolousaných květin. Dnes však…

„Ach, odpusťte,“ vykřikla. „Ale dnes je někdo u mne. Robíme dřevoryty. Mám hrůzu práce na celý večer.“

„To nevadí. Drahoušku, to vůbec nevadí,“ řekla ta dobrá přítelkyně, „šla jsem zrovna okolo a tak mě napadlo, že vám tu nechám fialky.“ Hmátla mezi dráty velkého starého deštníku. „Dala jsem je semhle. Tam se uchrání před větrem. Tady jsou,“ řekla a zašermovala zvadlou kytičkou.

Chvíli si ty fialky nebrala. Ale jak tak stála na krajíčku předsíně a držela dveře, stalo se něco divného… Znovu uviděla krásné svažité schody, tmavou zahradu, vroubenou třpytivým břečťanem, vrby, širou zářící oblohu. Znovu pocítila to ticho jako otázku. Tentokrát se však nerozmýšlela. Pokročila vpřed. Opatrně a jemně, jako by se bála zčeřit tu nekonečnou tůni ticha, objala svou přítelkyni.

„Má drahá,“ hlesla její šťastná přítelkyně, omráčená tou vděčností. „Vždyť to nic není. Praobyčejná kytka za pár šesťáků.“

Ale jak mluvila, byla obemknuta – sevřena ještě něžněji a krásněji a přitisknuta tak líbezně a tak dlouho, že se jí z toho, chudince, zatočila hlava a jen stěží vyjektala: „Tak vám přece nejsem moc protivná?“

„Dobrou noc, miláčku,“ zašeptala jí. „Přijďte zase!“

„Však já přijdu. Já přijdu.“

Tentokrát kráčela do ateliéru zvolna, a když stanula s přivřenýma očima uprostřed pokoje, byla tak klidná a odpočatá, jako by byla právě procitla z dětského spánku. I dýchání jí působilo radost…

Lehátko bylo velmi rozházeno. Polštáře jsou, řekla si, „jako posupné horstvo“; než přistoupila k psacímu stolu, urovnala je.

„Promyslela jsem si náš hovor o psychologickém románě,“ čmárala v jednom kuse, „je opravdu nesmírně zajímavý…“ A tak dále a tak dále.

Nakonec připsala: „Dobrou noc, miláčku, přijďte zase.“

* * *

[^15]: Jako hlemýžď. (Fr.) _Pozn. překl._

</section>
